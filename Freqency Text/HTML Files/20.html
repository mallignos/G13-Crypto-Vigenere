<h3>TJUGONDE KAPITLET</h3>
<h2>På Altaret.</h2>

<p>Moraklockan på Stadskällarn i X-köping dundrade sju en oktoberkväll
då sceniske direktören vid stadens stående teater vräkte sig in genom
dörren. Han såg strålande ut som en padda kan stråla när den fått ett
gott mål, han såg glad ut, men hans ansiktes muskler voro ovana att
följa med på sådana färder, så att de kastade huden i orediga veck och
vanställde än mer hans hiskliga uppsyn. Han hälsade nådigt på den
lilla torra källarmästaren som stod innanför disken och räknade
gästerna.

<p>- Wie steht's? skrek direktören - han hade nämligen lagt bort att
tala för länge sen, som vi erinra oss.

<p>- Schön Dank! svarade källarmästaren.

<p>Som det nu var slut med herrarnes tyska, så övergingo de omedelbart
till svenskan.

<p>- Nå, vad sägs om pojken Gustaf! Var han inte ypperlig som Don
Diego. Va? Jag tror att jag kan göra aktörer, jag.

<p>- Ja jag säger det! Den pojken! Men det är som direktörn själv
sagt: det är lättare att göra en talang av en person, som icke gått
och förstört sig med de dumma böckerna...

<p>- Böckerna ä ett fördärv! Det vet jag bäst. Förövrigt! Vet
källarmästarn vad som står i böckerna! Hä? Jag vet det jag! Ni ska få
se nu när den där unga Rehnhjelm kommer fram i Horatio, hur han bär
sig åt. Det kommer att bli skönt! Jag har lovat honom rollen, därför
att han tiggde så mycket, men jag sa också ifrån, att jag inte kommer
att hjälpa honom, för jag vill inte stå ansvar för hans
misslyckande. Jag sa honom också, att han fick rollen för att jag
skulle visa honom hur svårt det är att spela för den som naturen ej
nedlagt gåvorna hos. - Åh! Jag ska kväsa till honom, så att han inte
ska gapa efter roller på mången god dag sedan. Det skall jag göra! Men
det var inte det vi skulle tala om! Hör nu, har källarmästarn några
rum lediga.

<p>- De två små?

<p>- Just!

<p>- Alltid till direktörns disposition!

<p>- En supé för två, fint! Klockan åtta! Källarmästarn serverar
själv!

<p>Han skrek icke, när han sade detta sista och källarmästarn bugade
sig till tecken att han förstod.

<p>I detsamma inträdde Falander. Utan att hälsa direktören gick han
fram och satte sig på sin gamla plats. Direktören steg genast upp och
sade i det han passerade disken, hemlighetsfullt: klockan åtta; varpå
han gick.

<p>Källarmästaren satte nu fram en absintbutelj med tillbehör åt
Falander. Som denne icke gjorde någon min av att vilja öppna samtal,
tog källarmästarn sin servett och började torka omkring på bordet; när
detta icke hjälpte fyllde han på stryksticksfodralet och sade:

<p>- Supé i kväll; smårummen! Hm!

<p>- Vem och vad talar ni om?

<p>- Hm! Den där som gick vet jag.

<p>- Jaså den! Nå det är ovanligt höra om honom som är så snål! Det är
väl för <strong>en</strong> person då?

<p>- Nej två, sade källarmästarn och klippte med ögonen. - I
smårummen! Hm!

<p>Falander spetsade öronen, men skämdes på samma gång över att han
hört på skvaller och lät ämnet falla, men det var inte källarmästarns
mening.

<p>- Jag undrar, sa han, vem det kan vara! Hustrun hans är dålig och
..

<p>- Vad rör det oss vem det där vidundret behagar supera med. Har
källarmästarn någon aftontidning?

<p>Denne slapp svara på snäsan, ty in trädde Rehnhjelm strålande som
en yngling, vilken ser en ljusning på sin bana.

<p>- Lägg bort absinten i kväll, sade han, och låt mig vara värd. Jag
är så glad att jag vill gråta!

<p>- Vad har hänt? frågade Falander ängsligt; du har väl icke fått
någon roll?

<p>- Jo, pessimist, jag har fått Horatio...

<p>Falander blev mörk:

<p>- Och hon Ofelia, tillade han!

<p>- Hur vet du det?

<p>- Jag gissade!

<p>- Dina aningar! Det var då inte svårt att ana! Tycker du inte, att
hon förtjänade det! Ha de någon bättre vid hela teatern?

<p>- Nej, det medger jag! Nå! Tycker du om Horatio?

<p>- Åh den är härlig!

<p>- Ja det är märkvärdigt, så olika man kan tycka!

<p>- Vad tycker du då?

<p>- Jag tycker han är den största uslingen av alla hovmännen: han
säger ju ja till allting. »Ja min prins, ja min gode prins.» Om han är
hans vän, så bör han väl säga nej någon gång och inte gå och hålla med
som en annan smickrare.

<p>- Ska du förstöra för mig igen nu!

<p>- Ja, jag ska förstöra allt för dig! Hur skall du, som går och
tycker att allt vad jämmerligt människor gjort är stort och härligt,
hur skall du, så länge du gör det, kunna få något otimligt att sträva
efter; om du ser fullkomlighet och förträfflighet i allting här, hur
skall du då få någon längtan efter det verkligt fullkomliga. Tro mig
pessimismen är den sannaste idealism, och pessimismen är en kristen
lära, om det kan lugna ditt samvete, ty kristendomen lärer världens
uselhet, från vilken vi skola söka att dö!

<p>- Kan du inte låta mig tycka, att världen är skön, kan jag inte få
vara tacksam mot den som ger allt gott och glädjas åt vad livet har
att bjuda på!

<p>- Jo, jo, gläds min gosse, gläds och tro och hoppas. Då alla
människor på jorden jaga efter samma sak - lyckan - så är
sannolikheten att du skall vinna den lika med en 1.439.145.300:de-del
då nämligen människorna äro så många som nämnarn i bråket. Är den
lycka du i dag vunnit värd dessa månaders kval och förödmjukelser. Och
för övrigt vad består då din lycka uti? Att du fått en dålig roll, i
vilken du icke kan göra vad man kallar lycka - jag vill icke säga
därför att du skall misslyckas. Är du så garanterad att...

<p>Han måste hämta andan.

<p>- Att Agnes skall lyckas som Ofelia. Kanske hon i sin iver att
begagna det sällsynta tillfället går och gör för mycket av rollen -
sådant är vanligt! Men, jag ångrar mig att jag gjort dig ledsen och
jag ber dig som alltid låta bli att tro vad jag säger; man vet ju icke
om det är sant!

<p>- Om jag inte kände dig, skulle jag tro att du avundades mig!

<p>- Nej min gosse, jag önskar dig, som alla människor att de så fort
som möjligt må vinna sina önskningar, att de vända sina tankar mot
något bättre, vilket dock torde vara avsikten med livet.

<p>- Detta kan du i lugn sitta och säga, du som redan har lyckats.

<p>- Nå är det inte dit vi skola komma! Det är således inte att lyckas
vi önska, utan att kunna sitta så här och le åt våra stora strävanden,
stora, hör du!

<p>Klockan slog nu åtta så att det skrällde i salen. Falander reste
sig hastigt från stolen som om han ämnade gå, därpå for han med handen
över pannan och satte sig ner igen.

<p>- Är Agnes hos tant Beate i kväll? frågade han med likgiltig ton.

<p>- Hur vet du det?

<p>- Åh det kan jag väl förstå när du sitter här i lugn! Hon ville
läsa sin roll för henne kan jag tro, efter som ni inte har många dar
på er!

<p>- Ja! Har du träffat henne i kväll, efter du vet det också?

<p>- Nej, på min heder! Jag kunde inte tänka mig något annat skäl för
hennes frånvaro från dig en kväll då vi inte spela.

<p>- Då tänkte du alldeles rätt. För övrigt bad hon mig, att jag
skulle slå mig lös och gå ut och söka sällskap, efter att jag sutit
inne så länge. Hon är så öm och så omtänksam den kära flickan!

<p>- Ja hon är mycket öm!

<p>- Hon har inte varit ifrån mig mer än en enda kväll, då hon blev
uppehållen hos sin tant och inte skickade återbud. Jag trodde jag
skulle bli galen och kunde inte sova på hela natten.

<p>- Det var den sjätte juli, inte sant!

<p>- Du skrämmer mig! Spionerar du på oss?

<p>- Varför skulle jag göra det! Jag känner ju ert förhållande och
gynnar ju det på alla sätt! Och varför jag vet, att det var på en
tisdag, den sjätte juli, som det där hände, det är därför att du talat
om det så många gånger.

<p>- Nå! Det är sant!

<p>Det blev tyst en ganska lång stund.

<p>- Det är märkvärdigt, avbröt Rehnhjelm omsider tystnaden, vad
lyckan kan göra en människa melankolisk; jag är så orolig i kväll och
jag skulle heldre ha velat vara tillsammans med Agnes. Ska vi gå in i
smårummen och skicka efter henne. Hon kan ju säga, att det har kommit
resande till stan.

<p>- Det skulle hon aldrig säga; hon kan icke förmå sig till att tala
osanning!

<p>- Åh, det är inte så farligt! Det kan alla kvinnor!

<p>Falander fixerade Rehnhjelm på ett sätt som denne icke kunde förstå
meningen av; därpå sade han:

<p>- Jag skall först se efter om smårummen äro lediga, så kan ju saken
få bero på det!

<p>- Ja, må gå!

<p>Falander höll honom tillbaka, då han gjorde min av att gå med, och
gick. Om två minuter var han igen. Han var alldeles vit i ansiktet,
men lugn, och sade endast:

<p>- Det var upptaget!

<p>- Så förargligt!

<p>- Nå vi få hålla varandra sällskap så gott vi kunna!

<p>Och de höllo varandra sällskap och de åto och drucko och de talade
om livet och om kärleken, och människornas ondska; och de blevo mätta
och druckna och gingo hem till att sova!

