<h3>TJUGOTREDJE KAPITLET</h3>
<h2>Audienser.</h2>

<p>Nicolaus Falk satt på sitt kontor om morgonen på dagen före
julafton. Han var sig icke fullt lik; tiden hade gallrat det ljusa
håret på hans hjässa och passionerna hade dikat små avlopp i ansiktet
för all den syra som kvällde fram ur den vattensjuka marken. Han satt
lutad över en liten smal bok av långkachesens format, och i den
arbetade hans penna som om han stack ut mönster.

<p>Det knackade på dörren och ögonblickligen försvann boken under
pulpetklaffen och ett morgonblad intog dess plats. Falk var djupt inne
i läsningen, då hans hustru trädde in.

<p>- Sitt, sade Falk!

<p>- Nej, det har jag inte tid med! Har du läst morgonbladet?

<p>- Nej!

<p>- Jaså, jag tycker du håller på!

<p>- Ja, jag började just nu!

<p>- Då har du väl läst om Arvids dikter?

<p>- Jaså, ja, det läste jag!

<p>- Nåå! Det var ju vackra lovord han fick!

<p>- Det har han skrivit själv!

<p>- Det sa du i går kväll när du läste Gråkappan också!

<p>- Nå vad vill du?

<p>- Jag träffade amiralskan nyss; hon tackade för bjudningen och
uttryckte sin glädje över att få träffa den unge skalden!

<p>- Sa hon det?

<p>- Ja, det gjorde hon!

<p>- Hm! Ja, man <strong>kan</strong> ju ha misstagit sig! Jag säger inte att
man gjort det därför! Du ska väl ha pengar igen?

<p>- Igen? När fick jag några sist?

<p>- Se där! - Gå nu! Men kom inte och begär några mer före jul, du
vet att det varit ett hårt år!

<p>- Nej, det vet jag visst inte! Alla människor säger att det varit
ett gott år!

<p>- För lantbrukaren ja, men inte för försäkringsbolagen. Adjö!

<p>Frun gick och in steg Fritz Levin försiktigt som om han fruktade
ett bakhåll.

<p>- Vad vill du? hälsade Falk.

<p>- Åh jag ville bara titta in i förbigående.

<p>- Det var klokt; jag ville just tala vid dig!

<p>- Åhnej!

<p>- Du känner unga Levi?

<p>- Ja bevars!

<p>- Läs det här papperet; högt!

<p>- Levin läste högt: »<strong>Storartad Donation.</strong> Med en hos våra
köpmän numera icke så ovanlig frikostighet, har Grosshandlaren Carl
Nicolaus Falk, för att fira årsdagen av ett lyckligt äktenskap - -
till direktionen för Barnkrubban Betlehem överlämnat ett donationsbrev
på 20.000 kronor varav hälften genast utfaller och hälften efter den
ädle givarens död. Gåvan får desto större värde som Fru Falk är en av
stifterskorna av den människoälskande institutionen.»

<p>- Duger det? frågade Falk.

<p>- Utmärkt! Det blir Vasen på nyåret!

<p>- Nå, du ska gå till direktionen, d.v.s. till min hustru, med
donationsbrevet och pengarna, och sedan skall du söka unga
Levi. Förstår du?

<p>- Alldeles!

<p>Falk lämnade donationsbrevet präntat på pergament och summan.

<p>- Räkna att du tagit emot rätt! sade han.

<p>Levin fläkte upp en bunt papper och gjorde stora ögon. Det var
femtio helark papper med litografiskt arbete för många riksdaler i
alla möjliga färger.

<p>- Är det här pengarna? frågade han.

<p>- Det är värdepapper, svarade Falk, femtio aktier à 200 i Triton,
överflyttade på Barnkrubban Betlehem.

<p>- Jaså det ska sjunka nu, efter som råttorna ge sig av?

<p>- Det har ingen sagt, svarade Falk med ett elakt skratt!

<p>- Nå men om, då får Barnkrubban göra konkurs!

<p>- Vad rör det mig? Och dig ändå mindre. Nu till en annan sak! - Du
måste - du vet vad jag menar när jag säger du måste -

<p>- Jag vet, jag vet; lagsökning, trassel, reverser - gå på, gå på!

<p>- Du ska skaffa Arvid hit på min middag tredjedag jul!

<p>- Det var som att skaffa tre skäggstrån från jätten! Ser du nu att
det var bra jag inte framförde ditt ärende till honom den där gången i
våras! Sa' jag inte att det skulle gå så här!

<p>- Sa' du! Vad fan sa' du för slag! Håll mun på dig nu, och gör som
jag säger! Det var den saken! - Vi ha en kvar! - Jag har märkt vissa
ångersymptomer hos min hustru! Hon måtte ha träffat modern eller någon
av systrarne. Julen är en sentimental årstid - Gå till Holmen och elda
på litet!

<p>- Det är inte behagliga uppdrag det där...

<p>- Marsch! - Nästa man!

<p>Levin gick och avlöstes av magister Nyström vilken insläpptes genom
en tapetdörr i rummets bakgrund, varpå dörrn stängdes. Nu försvann
morgontidningen och den långa smala boken kom fram.

<p>Nyström såg sorgligt förfallen ut; hans kropp var reducerad till en
tredjedel av sitt volyminnehåll och hans kläder voro ytterligt
torftiga. Han stannade ödmjukt vid dörren, framtog en mycket sliten
plånbok och avvaktade.

<p>- Klart? frågade Falk och lade pekfingret i boken.

<p>- Klart! svarade Nyström och öppnade plånboken.

<p>- N:o 26. Löjtnant Kling. 1500 rdr. Betalt?

<p>- Icke betalt!

<p>- Prolongeras med straffränta och provision. Sökes hemma!

<p>- Tar aldrig emot hemma!

<p>- Hotas per post med sökning i kasern! - N:o 27. Häradshövding
Dahlberg. 800 rdr. Lät mig se! Son till grosshandlaren, som är taxerad
35.000 -; anstår tills vidare, bara han betalar intresset! Håll efter
honom!

<p>- Han betalar aldrig räntan!

<p>- Sökes med brevlapp - du vet! utan kuvert - som ställes på verket!
- N:o 28. Kapten Gyllenborst. 4000. Där ha vi gossen! Icke betalt?

<p>- Icke betalt!

<p>- Skönt! Förhållningsorder: sökes i vakten vid tolvtiden. Klädseln
- din nämligen - komprometterande - Den där röda överrocken som är gul
i sömmarna - du vet!

<p>- Hjälper inte; jag har sökt honom i vaktrummet i bara bonjouren
mitt i vintern!

<p>- Då går du till borgensmännen!

<p>- Där har jag varit och de bådo mig dra åt skogen! Det var bara en
formalitetsborgen sa' de.

<p>- Då söker du honom själv en onsdagsmiddag kl. 1 när han sitter i
Tritons direktion; ta Andersson med dig, så att ni ä två!

<p>- Det är redan gjort!

<p>- Nå hur såg direktion ut? frågade Falk och klippte med ögonen.

<p>- Den såg generad ut!

<p>- Ah, gjorde den! Såg den riktigt generad ut?

<p>- Ja det gjorde den!

<p>- Men han själv då?

<p>- Han ledde oss ut i farstun och sa att han skulle betala bara vi
lovade att aldrig söka honom där mera!

<p>- Ah, jaså! Joho! Sitter där två timmar i veckan för 6000, därför
att han heter Gyllenborst! - Lät mig se! Lördag i dag! - Du är i
Triton precis klockan halv ett; om du får se mig där, vilket är
avgjort, så - inte en min - Förstår! Gott! - Nya ansökningar?

<p>- Trettiofem stycken!

<p>- Jojo! Det är julafton i morgon.

<p>Falk bläddrade igenom en bunt reverser; då och då for ett löje över
hans läppar och ett enstaka ord.

<p>- Herre Gud! Har det gått så långt med honom! Och han - och han -
som anses vara så solid! Jojo, jojo, jojo! Här komma tider! - Jaså han
behöver pengar? Då ska jag köpa hans hus! -

<p>Det bultade på dörrn. Pulpeten slogs igen, papperen och kachesen
voro bortblåsta och Nyström gick ut genom tapetdörrn.

<p>- Klockan halv ett, viskade Falk efter honom. - Ett ord till! Har
du poemet färdigt?

<p>- Ja, svarades från underjorden.

<p>- Gott! Håll Levins revers i ordning att kastas in i kansliet! Jag
kommer att klämma till honom endera dan! Han är falsk, den fan!

<p>Därpå justerade han halsduken, drog fram manschetterna och öppnade
dörren åt förmaket.

<p>- Se! God dag, herr Lundell! Mjukaste tjänare! Var så god och stig
på, för all del! Hur står det till! Jag hade låst in mig ett
ögonblick!

<p>Det var verkligen Lundell, klädd som en kontorist, efter sista
modet och med klockkedja och ring och handskar och galoscher.

<p>- Jag kanske störde herr grosshandlarn?

<p>- Nej, för all del! Tror herr Lundell att vi kan få det färdigt
till i morgon?

<p>- Skall det nödvändigt vara färdigt i morgon?

<p>- Ovillkorligen! Krubban har en fest, som jag bjuder på, och min
hustru kommer då att offentligen överlämna porträttet att uppsättas i
matsalen!

<p>- Nå då får inga hinder finnas, svarade Lundell och tog fram en
nästan färdigmålad duk och ett staffli ur en skrubb. Behagar herr
grosshandlaren vara så god och sitta ett ögonblick, så får jag sätta i
lite här och där!

<p>- Så gärna! Så gärna! För all del!

<p>Falk kastade sig ner på en stol; slog benen i kors och intog en
statsmannalik ställning, samt anlade en förnäm min.

<p>- Var så god och tala! sade Lundell. Ansiktet är visserligen i sig
själv intressant, men ju flere skiftningar av karaktären det kan
uttrycka dess bättre!

<p>Falk myste och ett sken av nöje och välbehag med sig själv upplyste
hans råa drag!

<p>- Herr Lundell äter middag hos mig tredjedagen?

<p>- Jag tackar...

<p>- Då skall herrn få se ansikten av högt förtjänta män, vilka kanske
vore värdigare att fästas på duken än mitt.

<p>- Jag kanske skulle kunna få den äran att måla dem?

<p>- Helt säkert om jag ger mitt ord.

<p>- Åh, ni tror verkligen?

<p>- Helt säkert!

<p>- Nu såg jag ett nytt drag. Var så god och behåll den minen! Så
där! Förträffligt! Jag fruktar att vi måste använda hela den här dagen
vet herr grosshandlaren! Det återstår ännu en hel hop småsaker som man
endast kan upptäcka under hand; ert ansikte är så rikt på intressanta
drag.

<p>- Nå, då äta vi middag tillsammans ute! Och vi skola umgås flitigt
så att herr Lundell får tillfälle att studera mitt ansikte bättre till
andra upplagan - som alltid kan vara bra att ha! Jag får verkligen
säga att det är få personer som ha afficierat mig på ett så behagligt
sätt som herr Lundell! ..

<p>- Åh jag ber allra mjukast.

<p>- Och jag skall säga min herre, att jag är en skarpsynt person som
väl förstår att skilja sanningen från smicker.

<p>- Det såg jag med detsamma, svarade Lundell samvetslöst. Mitt yrke
har givit mig någon färdighet att bedöma människor.

<p>- Herrn har blick; det är verkligen inte alla som kunna bedöma
mig. Min hustru till exempel...

<p>- Nå, det kan man inte begära av fruntimmer -

<p>- Nej, är det inte det jag säger! - Hör nu får jag inte lov att
bjuda på ett glas gott portvin?

<p>- Jag tackar herr grosshandlarn, men jag har för princip att aldrig
dricka något när jag arbetar...

<p>- Det är alldeles rätt! Jag respekterar denna princip - jag
respekterar alltid principer - så mycket mer som jag delar den.

<p>- Men när jag inte arbetar, dricker jag gärna ett glas.

<p>- Det är som jag - alldeles som jag.

<p>Klockan slog halv ett. Falk sprang upp.

<p>- Ursäkta mig jag måste ut i en affär på ett ögonblick, men jag
skall genast vara tillbaka!

<p>- För all del, för all del i världen! Affärerna framför allt!

<p>Falk klädde sig och gick; Lundell var ensam på kontoret.

<p>Han tände en cigarr och ställde sig att betrakta porträttet. Den
som observerat hans ansikte nu skulle icke ha kunnat se hans tankar,
ty han hade redan lärt sig så mycket av livets konst att han icke en
gång anförtrodde ensamheten sina meningar, ja han fruktade till och
med att meddela sig med sig själv!

