<h3>SEXTONDE KAPITLET</h3>
<h2>I Vita Bergen.</h2>

<p>En eftermiddag i augusti sitter Falk i Mosebacke trädgård igen;
ensam nu liksom han varit hela sommaren; och han gör ett överslag över
sina erfarenheter under detta fjärdedels år, som gått, sedan han var
här sist, så uppfylld av förhoppningar så modig och så stark. Han
känner sig gammal, trött, likgiltig; han har sett in i alla dessa
husmassor, som stå där nere; och det såg alltid ut på ett annat sätt
än han trodde. Han har varit ute i världen och skådat människorna
under mångahanda förhållanden, så som endast en fattigläkare eller en
tidningsreferent få se dem, dock med den skillnad att referenten får
se dem så som de visa sig, under det läkaren vanligen får se dem
sådana de äro; han hade haft tillfälle att skåda människan såsom
samhällsdjur under alla möjliga former. Han hade bevistat riksdagen,
kyrkostämmor, bolagsstämmor, sammankomster för välgörande ändamål,
polisrannsakningar, fester, begravningar, folkmöten; överallt stora
ord, och många ord, ord som aldrig brukas i dagligt tal, något slags
särskilda ord, som icke äro uttryck för någon tanke, åtminstone icke
för den som skulle uttalas. Han hade därigenom fått en ensidig
uppfattning av människan och kunde aldrig se henne utan som det
lögnaktiga samhällsdjuret, vilket måste så vara, efter som
civilisationen förbjuder öppet krig; hans brist på umgänge gjorde, att
han glömde bort att det fanns ett annat djur, som mellan skål och vägg
är rätt älskvärt, om det icke retas och som gärna visar sig med alla
sina fel och svagheter så snart inga vittnen äro närvarande. Detta
hade han glömt och därför var han mycket bitter. Men det var en annan
omständighet, som var ledsammare: han hade förlorat aktningen för sig
själv! Och detta utan att han begått en enda handling, för vilken han
behövde blygas! Men andra hade berövat honom den, och det går mycket
lätt för sig. Överallt och var helst han uppträtt, hade man visat
honom missaktning, och hur skulle han, som från barndomen blivit
berövad självkänslan, kunna akta den, som alla andra missaktade! Men
vad, som gjorde honom riktigt olycklig var, att se huru de
konservatives referenter, det vill säga de som försvarade, eller
åtminstone lämnade oantastat, allt vrångt, huru de blevo behandlade
med rätt mycken hövlighet. Det var således icke så mycket mot yrket
som tidningsskrivare utan som de eländas målsman han åtnjöt allmänt
förakt! Stundom hade han varit ett rov för grymma tvivel! Han hade
till exempel vid redogörelsen för Tritons bolagsstämma begagnat ordet
svindel. Härpå hade Gråkappan svarat i en lång artikel och så klart
bevisat att bolaget var ett nationellt-patriotiskt filantropiskt
företag, att han själv närapå trodde att han haft orätt och han gick
länge med samvetskval över att han så lättsinnigt handskats med
människors rykte.

<p>Han befann sig emellertid nu i ett tillstånd svävande mellan
fanatism och absolut indifferentism, det berodde endast på nästa
impuls vad riktning det skulle ta.

<p>Livet hade denna sommar varit honom så surt, att han med
skadeglädje hälsat varje regndag och han kände ett relativt behag nu,
då han såg huru ett och annat vissnat blad rasslade fram över
sandgångarne. Han satt och anställde till sin tröst sataniskt muntra
betraktelser över sin tillvaro och dess ändamål, då han kände en mager
knotig hand läggas på sin axel och en annan gripa om hans arm, som om
det vore döden, som ville taga honom på orden och föra honom ut i
dansen. Han såg upp och blev förskräckt: där stod Ygberg, blek som ett
lik, tärd i ansiktet och med ögonen så urvattnade i färgen som endast
hungern kan åstadkomma.

<p>- Se god dag, Falk, viskade han med knappt hörbar stämma och
skallrade i hela kroppen.

<p>- God dag bror Ygberg, svarade Falk och kände sig vid riktigt gott
humör. Sitt ner och drick en kopp kaffe för tusan! Hur står det till
med dig? Du ser ut som du skulle ha legat under isen.

<p>- Åh, jag har varit så sjuk! Så sjuk!

<p>- Du har haft en trevlig sommar du som jag!

<p>- Har den varit så svår för dig också, frågade Ygberg under det ett
svagt hopp, att så skulle ha varit förhållandet, upplyste hans
gulgröna ansikte.

<p>- Jag bara vill säga: Gud ske lov att den förbannade sommarn är
över! För mig skall det få vara vinter hela året! Det är inte nog med
att man skall lida själv, man skall också behöva se på hur andra
glädja sig! Jag har inte varit med min fot utom tullarne! Har du?

<p>- Jag har inte sett en gran sedan Lundell lämnade Lill-Jans i juni
månad! Men varför skall man behöva se på granar precis! Inte är det så
nödvändigt! Och inte är det något märkvärdigt heller! Men det är det,
att man inte kan få det, som känns så bittert!

<p>- Ja, det bry vi oss inte om nu; det mulnar därborta i öster, så
att i morgon få vi regn, och när solen syns igen så är det höst. Skål!

<p>Ygberg såg på punschen som om han trodde det var gift, men han
drack ändå.

<p>- Nå, tog Falk upp, det var du som skrev den där sköna berättelsen
om skyddsängeln eller sjöförsäkringsbolaget Triton åt Smithen. Var det
inte mot din övertygelse?

<p>- Övertygelse? Jag har ingen övertygelse!

<p>- Har du inte?

<p>- Nej! Det är bara dumma människor som ha sådant!

<p>- Är du omoralisk Ygberg?

<p>- Nej! Ser du; om en dum människa får en tanke, antingen av sig
själv, eller av en annan, så upphöjer han den till sin övertygelse och
håller på den och kör med den, icke därför att det är en övertygelse,
utan att det är <strong>hans</strong> övertygelse! Vad bolaget i fråga angår, så
tror jag att det är svindel! Det skadar nog många människor,
aktieägarne, men så gör det andra människor, direktionen och
tjänstemännen dess mer glädje, och då har det ändå gjort mycket gott!

<p>- Har du då förlorat alla begrepp om heder, min vän?

<p>- Man måste offra allt för sin plikt!

<p>- Ja, det erkänner jag!

<p>- Det är människans första och största plikt att leva - Att leva
till vad pris som helst! Den gudomliga lagen fordrar det, den
mänskliga lagen fordrar det.

<p>- Men hedern får man icke offra.

<p>- Båda nämnda lagar fordra, som sagt, att man offrar allt - de
fordra av den fattige, att han offrar den så kallade hedern! Detta är
grymt, men det rår icke den fattige för!

<p>- Du har icke några glada åsikter om livet!

<p>- Varifrån skulle jag ha fått dem?

<p>- Ja, det är sant!

<p>- Men för att komma till något annat, så har jag fått brev från
Rehnhjelm! Jag skall läsa några bitar för dig om du har lust!

<p>- Han har ju gått in till teatern har jag hört!

<p>- Ja, och där tyckes han icke ha glada dagar.

<p>Ygberg tog upp ett brev ur sin bröstficka, stoppade en sockerbit i
munnen och läste.

<p>»Om det finnes ett helvete i livet efter detta, vilket är ganska
tvivelaktigt...»

<p>- Han har blivit fritänkare pojken!

<p>»Så kan det icke bliva värre än det jag har nu! Jag har varit
engagerad två månader och jag tycker att det har varit två år! En
djävul, för detta vagnmakaregesäll, numera teaterdirektör, har tagit
mitt öde i sina händer och han far fram med det så, att jag tänkt
rymma tre gånger om dagen, men försiktigtvis äro kontraktets
straffbestämmelser så svåra, att jag skulle förstöra mina föräldrars
namn, vilket i händelse av rättegång skulle komma i dagen, att jag
föredrager att stanna. Tänk dig, jag har uppträtt varenda kväll som
statist och ännu icke fått säga ett ord. Tjugo kvällar å rad har jag
fått stryka umbra i ansiktet och gå fram i en zigenarkostym, av vilken
icke ett plagg passar mig: trikåerna äro för långa, skorna för stora,
jackan för kort. En underdjävul, som kallas kuliss-sufflör, ser noga
efter, att jag icke får byta ut dessa plagg mot dem som passa, och var
gång jag söker krypa bakom folkhopen, som består av
fabrikörens-direktörens snusmalare, så öppna de lederna och knuffa
fram mig till avantscenen, och tittar jag då åt kulissen, så får jag
se underdjävulen stå och skratta, och tittar jag åt salongen, ser jag
den Onde själv sitta i oxögat och skratta. Han tyckes ha engagerat mig
för sitt eget nöjes skull, och icke för att jag skulle göra teatern
något gagn. En gång vågade jag fästa hans uppmärksamhet på att jag
behövde öva mig i talroller någon gång, om jag skulle bli
skådespelare. Då blev han otidig och förklarade att man skulle krypa
först innan man kunde gå! Jag svarade honom att jag kunde gå! Det sade
han vara lögn, och frågade om jag trodde att skådespelarekonsten, den
skönaste och svåraste av alla konster icke fordrade någon skola? Då
jag svarade honom, att det just var min mening, och att jag därför
väntade otåligt att få börja den där skolan, sa han att jag var en
obildad hund och att han skulle sparka mig! Då jag invände mot detta,
frågade han ytterligare om jag trodde att hans teater var ett
räddningsinstitut för ynglingar med dåliga affärer, och jag svarade
ett öppet obetingat, glatt: ja! Då förklarade han, att han skulle döda
mig, och det håller han på med nu! Jag känner huru min själ brinner
ner som ett talgljus i korsdrag och jag är snart övertygad om att »det
onda segra skall till slut fast det i moln sig döljer» eller hur det
står i katekesen. Men det värsta av allt är, att jag förlorar
aktningen för denna konst, som har varit min ungdoms kärlek och
dröm. Hur är det möjligt annat än att jag skall börja underskatta
värdet av denna konst, då jag ser personer som komma hit utan
uppfostran, utan bildning, från kroppsarbeten och yrken, från gatan,
drivna endast av fåfänga och lättja, utan entusiasm och förstånd, och
att se huru de efter ett par månader spela karaktärsroller, historiska
roller, skapligt bra, utan att de ha någon gnista aning om den tid i
vilken de röra sig, eller ett spår av insikt om den betydelse personen
de föreställa ägde i verkligheten.

<p>Det är ett långsamt lönnmord man övar på mig och jag blir bland
denna pöbel - (några ledamöter av kåren hava varit i kollision med
paragrafer i strafflagen) som förtrycker mig, vad jag aldrig varit -
aristokrat, ty, så svårt kan aldrig de bildades förtryck kännas av de
obildade.

<p>Men det finns dock en ljuspunkt i detta mörker: jag älskar. En
flicka av renaste guld mitt ibland detta slagg. Naturligtvis är hon
också trampad, och undergår samma långsamma avrättning som jag, sedan
hon med stolthet och förakt avslagit regissörens skamliga anbud. Hon
är den enda kvinnan med levande ande bland alla de djur som kräla här
i smutsen, och hon älskar mig med hela sin själ, och hon är nu i
hemlighet min trolovade - O jag väntar blott den dag då jag har
lyckats och då jag kan bjuda henne min hand, men när? Vi ha ofta tänkt
på att döda oss tillsammans, men så kommer det bedrägliga hoppet och
narrar en att fortsätta eländet! Att se henne, den oskyldiga flickan,
se henne hur hon lider och blyges, då hon tvingas att gå fram i
oanständiga kostymer, det är mer än man kan uthärda! Men jag lämnar
detta sorgliga kapitel så länge.

<p>Från Olle kan jag hälsa och från Lundell också! Olle har blivit så
förändrad. Han har kommit in på en ny slags filosofi, som river ner
allting, och vänder opp och ner på alla saker, så att de stå på
huvudet. Det är mycket roligt att höra på, och förefaller ganska sant
ibland, men det blir allt farligt i längden. Jag tror att han fått
dessa idéer under umgänge med en skådespelare härstädes, som är ett
mycket gott huvud och som har stora kunskaper, men som är mycket
omoralisk och som jag både tycker om och hatar på samma gång! Det är
en besynnerlig människa! Han är i botten god, uppoffrande, ädel,
storsint, jag kan med ett ord icke ange någon dålig egenskap hos honom
- men han är omoralisk, och utan moral är människan i alla fall en
usling! Icke sant?

<p>Nu måste jag avbryta, ty jag ser min ängel, min goda ande komma och
nu skall jag åter ha en stund, då alla onda tankar skola fly och jag
åter skall känna mig som en bättre människa! Hälsa Falk och bed honom
tänka på mitt öde, när han har det svårt.

<p align=center>Vännen R.»

<p>

<p>- Nå, vad säger du om det där?

<p>- Det är den gamla historien om vilddjurens strider! Vet du,
Ygberg, jag tror man får lov att bli en dålig människa om man vill
komma fram i världen!

<p>- Försök på! Det är kanske inte så lätt!

<p>- Har du några affärer med Smithen numera?

<p>- Nej, gunås! Har du?

<p>- Jag har varit hos honom rörande mina dikter! Han köpte dem för
tio riksdaler arket så att han kan begå samma slags mord på mig som
den där vagnmakarn på Rehnhjelm! Och jag fruktar något i samma anda,
ty ännu har jag inte hört ett smul. Han var fruktansvärt godmodig så
att jag har det allra värsta att vänta, om jag bara visste vad för
sort det blir! Men vad är det åt dig, min bror? Du blir ju alldeles
vit i ansiktet?

<p>- Jo, ser du! svarade Ygberg och höll sig i räcket, jag har inte
ätit mer än de här fem sockerbitarne på två dar! Jag tror att jag
svimmar!

<p>- Är du hjälpt med att få något att äta, så går det bra, efter som
jag lyckligtvis har pengar på mig.

<p>- Visst är det hjälpt med äta, viskade Ygberg med matt stämma.

<p>Men det befanns icke vara så, då de kommit in i källarsalen och
fått fram mat, ty Ygberg blev allt sämre och Falk måste ta honom under
armen och föra honom hem där han bodde borta i Vita Bergen.

<p>Det var ett gammalt envånings trähus, som klättrat upp på en
bergknalle och som nu såg ut som om det hade höftsjukan; det var
skäckigt som om det hade haft spetälskan, ty det skulle en gång målas
men det kom att stanna vid spacklingen; det såg eländigt ut på alla
sätt, och det var knappt man kunde sätta tro till
brandförsäkringsmärket, som satt där och ärgade och lovade, att en
fenix skulle kunna stiga upp ur den brasan. Vid husets fot växte
maskrosor, brännässlor och trampgräs, allesammans människans trogna
följeslagare i nöden; och gråsparvar badade sig i den glödheta mullen
som stänkte om dem, och barnungar med stora magar och bleka anleten,
vilka sågo ut som om de föddes med 90 procent vatten, bundo sig
halskedjor och armband av maskrosstänglarne och sökte för övrigt
förbittra varandras sorgliga tillvaro genom att ofreda och okväda
varandra.

<p>Falk och Ygberg gingo upp för en sviktande och gnisslande trätrappa
och kommo in i ett stort rum, i vilket bodde trenne hushåll, vilka
indelat rummet med kritstreck i tre kretsar. I två av dessa drevos
yrken, av en snickare och av en skomakare; den tredje kretsen var
uteslutande ägnad åt familjelivet. När barnen började skrika, vilket
inträffade varje kvart, föll snickaren i raseri och tog till att svära
och förbanna, vilket åter framkallade bibelspråk och förmaningar från
skomakarens sida. Snickarens nerver voro så förstörda av dessa eviga
klagoskri, upptuktelser och gräl, att han, oaktat han föresatt sig att
öva tålamod, föll i nytt raseri fem minuter efter sedan skomakarn
bjudit på försoningsprisen, och han var mest i raseri hela dagen, men
värst var det, när han åtfrågade kvinnan »varför de djävlarna skulle
skaffa så mycket barn till världen», ty då kom kvinnofrågan på tapeten
och då blev det svar på tal.

<p>Genom detta rum passerade Falk och Ygberg för att komma in till den
senares kyffe, men ehuru de gingo sakta och tysta, råkade de ändå
väcka två av barnen, varför modern började sjunga en vaggvisa, mitt i
ett resonemang mellan skomakaren och snickaren, varför den senare
genast föll i paroxysm.

<p>- Tig, kärng!

<p>- Tig själv, ska han inte låta barnen sova?

<p>- Drag åt skogen med barnen! Är det mina barn? Ska jag ha ont för
att andra ha varit liderliga? Va! Är jag liderlig själv! Va! Har jag
några barn själv? Håll mun eller ska hon få hyveln i huvet!

<p>- Hör nu mäster; mäster; tog skomakaren till ordet; han ska inte
säga så om barn, det är Gud som skickar barnen till världen.

<p>- Det var lögn, skomakare! Nej, det är hin onde som skickar dem,
det är hin onde som skickar dem! Och så skyller de liderliga
föräldrarne på Gud! Åh! ni borde veta hut!

<p>- Mäster! - Mäster! Han ska inte svärja! Skriften säger att barnen
höra till himmelriket!

<p>- Ja så, de har såna där i himmelriket.

<p>- Gud, så han talar, utbrast den vredgade modern! Får han en gång
barn själv, så ska jag be för honom, att de ska bli lytta och lama,
jag ska be, att de ska bli stumma och döva och blinda, jag ska be att
de ska komma på korrektionshuset och på galgbacken; det ska jag göra!

<p>- Ja, gör det, liderliga stycke, jag tänker inte skaffa några barn
i världen, för att de ska slita en hund; ni borde ha spinnhus som går
och föder såna där stackare till elände! Ni ä gifta? Ja! Ska ni vara
liderliga därför att ni ä gifta? Va!

<p>- Mäster! Mäster! Det är Gud som skickar barnen!

<p>- Det är lögn! Skomakare! Jag har läst i ett blad att det är den
satans potatisen, som gör att de fattiga får så mycket barn, för ser
ni, potatis innehåller två materier eller kroppar som kallas syra och
kväva; när de förekommer under ett visst sammanhang och i myckenhet så
bli kvinnorna fruktsamma.

<p>- Nå, hur skall man hjälpa det då? frågade den vredgade modern,
vars känslor lagt sig under åhörandet av den intressanta
föreläsningen.

<p>- Man ska låta bli att äta potatis, kan ni väl begripa!

<p>- Vad ska man äta då, om man inte får äta potatis!

<p>- Biffstek, käring, ska du äta! Biffstek med lök! Va! Går det an
det! Eller chattå-briang! Vet du vad det är? Va! Det stod i
Fäderneslandet för en tid sen om en kona som gått och tagit mjöldryg
så att både hon och barnet höll på att stryka med!

<p>- Vad säger han för slag? frågade kvinnan och spetsade öronen!

<p>- Är du nyfiken? Vasa!

<p>- Är det verkligen sant det där med mjöldryg? frågade skomakarn och
plirade.

<p>- Jo, det driver både lever och lungor ur en, och det är svårt
straff på det för resten och det är rätt!

<p>- Är det rätt? frågade skomakaren med douce röst -

<p>- Visst är det rätt! Den som är liderlig han ska ha straff; och man
ska väl inte få mörda barn heller!

<p>- Barn! Det är väl skillnad på det ändå, sade den vredgade modern
undergivet. Men vad är det där ämnet av som mäster talade om?

<p>- Jaså, du tänker gå och göra flera barn ditt stycke, fast du är
änka med fem! Akta dig för skomakarfan; han är mycket sträng mot
kvinnorna fast han är gudfruktig! En pris på det, skomakare!

<p>- Jaså! Det finns verkligen en ört...

<p>- Vem har sagt att det är en ört? Sa jag att det var en ört! Nix!
Det är ett zoologiskt ämne. Ser ni, alla ämnen, det finns omkring
sextio ämnen i naturen, alla ämnen indelas i kemiska och zoologiska;
det här heter på latin cornutibus secalias, och förekommer utrikes;
par exempel, på Kalabriska halvön.

<p>- Är det mycket dyrt, tror mäster? frågade skomakarn.

<p>- Dyrt? upprepade snickarn och riktade hyveln som om han siktat med
en karbin! - Det är djävligt dyrt!

<p>Falk som med mycket intresse åhört hela detta samtal, spratt till
då han genom det öppna fönstret fick höra ett åkdon stanna på gatan,
och tvenne fruntimmersröster, som han trodde sig känna igen, öppna
följande samtal.

<p>- Det här huset ser bra ut.

<p>- Ser det bra ut? frågade det äldre fruntimret. Jag tycker det ser
förskräckligt ut.

<p>- Jag menar att det ser bra ut för vårt ändamål. Vet kusken om det
bor några fattiga här i huset?

<p>- Inte vet jag det, men det tror jag man kan svära på!

<p>- Det är synd att svära, så det behövs inte! Var så god och vänta
på oss nu medan vi gå upp och tjänstgöra.

<p>- Hör du Eugenie, ska vi inte stanna och tala vid barnen först,
härnere, sade revisorskan Homan till fru Falk.

<p>- Jo, det ska vi göra! - Kom hit min lilla gosse; vad heter du?

<p>- Albert! svarade en liten urblekt sexåring.

<p>- Känner du Jesus, min lilla gosse?

<p>- Naaj! svarade den lille skrattande och stack fingret i mun.

<p>- Det är ju förfärligt, sade fru Falk och tog upp sin
annotationsbok. Jag skriver så här: »Katrina församling, Vita
Bergen. Djupt andligt mörker hos minderåriga.» - Kan man säga mörker?
- Nå vill du inte lära känna honom? frågade frun vidare.

<p>- Naaj!

<p>- Vill du ha en slant, då, min gosse?

<p>- Jaa!

<p>- Jag tackar ska man säga! - »I högsta grad vanvårdade, lyckades
dock genom mildhet få dem att iakttaga ett bättre uppförande.»

<p>- Det var en förfärlig lukt; låt oss fortsätta nu Eugenie, bad fru
Homan.

<p>De gingo upp för trapporna och stego in i det stora rummet utan att
knacka.

<p>Snickarn tog till hyveln och angrep en kvistig bräda så att
fruntimren måste skrika för att kunna göra sig hörda.

<p>- Är här någon som törstar efter frälsning och nåd? skrek fru Homan
under det fru Falk blåste i rafräschissören över barnen, vilka började
skrika av svedan i ögonen.

<p>- Bjuder fruntimret på frälsning? frågade snickaren som gjorde ett
uppehåll i arbetet. Var har fruntimret fått den ifrån? Kanske det
finns välgörenhet också, och förödmjukelse, och högfärd? Va!

<p>- Ni är en rå människa, som går till förtappelsen, svarade fru
Homan. Fru Falk skrev i sin annotationsbok och sade: den där var
bra. -

<p>- Tala han! sade revisorskan.

<p>- Det där känner vi! Kanske fruntimmerna vill tala religion med
mig! Jag kan tala i allting! Vet fruntimmerna att det var ett möte i
Niceum år 829 där den helige Ande intogs i Schmackhaldinska
artiklarna!

<p>- Nej vi känner inte det min goda man!

<p>- Vi kallar du mig god? Ingen är god utan Gud allena, säger
skriften! Jaså fruntimren känner inte mötet i Niceum år 829? Hur kan
man då gå och vilja lära andra, då man ingenting vet själv. Nå, ska
det bli någon välgörenhet av nu, så passa på medan jag vänder ryggen
till, ty den sanna välgörenheten sker i hemlighet. Men öva den på
barnen för all del, de kan inte försvara sig, men kom inte till oss!
Ge oss arbete, om ni behagar, och lär er att betala arbetet, så
behöver ni inte ränna omkring på det där sättet! En pris, skomakare!

<p>- Kan man skriva så här Evelyn, frågade fru Falk: » - Stark otro,
förstockelse...»

<p>- »Förhärdelse» är bättre, Eugenie lilla!

<p>- Vad skriver fruntimmerna opp? Är det våra synder? Då är boken
alldeles för liten...

<p>- »Frukten av de så kallade arbetarföreningarne...»

<p>- Mycket bra, sade revisorskan.

<p>- Akta er för arbetarföreningarne ni! sade snickarn. Det har smällt
på kungarne nu i ett par hundra år, men nu har vi upptäckt att det
inte är deras fel; nästa gång smäller det på alla sysslolösa som lever
på andras arbete; och då ska ni få se på satan!

<p>- Tyst, tyst, sade skomakarn.

<p>Den vredgade modern, som under detta uppträde haft ögonen fästade
på fru Falk, passade nu på i en paus och frågade:

<p>- Förlåt, är det inte fru Falk?

<p>- Nej, det är det visst inte! svarade personen i fråga med en
säkerhet som frapperade till och med fru Homan.

<p>- Åh, Herre Gud så likt fruntimret var den jag sa; jag kände hennes
far, jag, flaggskeppar Rånock på holmen när han var matros!

<p>- Jaså, det var mycket roligt det, men det hör ju inte hit... bor
det flera därinne som behöva frälsning...

<p>- Nej, sade snickarn, frälsning behöver de inte, men mat och
kläder, eller helst arbete, mycket arbete och bra betalt arbete. Men
det är inte värt att damerna gå in för den ena ligger i kopporna...

<p>- I kopporna! skrek fru Homan; och man har inte sagt ett ord! Kom
Eugenie, så ska vi skicka polisen på dem. Fy sådana människor!

<p>- Men barnen då! Vem rår om dessa barn? Svara! sade fru Falk och
hotade med blyertspennan.

<p>- Det gör jag goa frun! sade modren.

<p>- Men mannen! Var är mannen?

<p>- Han håller sig allt undan vid det här laget, sade snickarn.

<p>- Jaså! Då ska vi skicka polisen på honom! Och vi ska sätta honom
på arbetshuset! Här ska bli annat av! - Det här var ju ett riktigt bra
hus, som jag sa, Evelyn!

<p>- Behagar inte frun sitta? frågade snickarn. Man pratar bättre då
man sitter, men vi ha inga stolar att bjuda på, och det gör ingenting;
vi ha inga sängar heller, dem tog kontribution till gaslysningen, pro
primo, för att ni ska slippa gå i mörkret från teatern om nätterna;
<strong>vi</strong> ha ingen gas som ni ser, och till vattenledningen, pro
secundo, för att era pigor ska slippa gå i trapporna, <strong>vi</strong> ha
ingen vattenledning, och till kurhuset, pro tertio, för att era söner
ska slippa ligga hemma...

<p>- Kom Eugenie, för Guds skull, det här blir olidligt...

<p>- Jag försäkrar er, mina damer att det här redan är olidligt, sade
snickarn. Och det kommer en dag, då det blir än värre, men då, då
komma vi ner från Vita Bergen, från Skinnarviks bergen, från
Tyskbagarbergen, och vi komma med stort dån som ett vattenfall och vi
ska begära igen våra sängar, begära? Nej, ta! och ni ska få ligga på
hyvelbänkar, som jag har fått, och ni ska få äta potatis så att era
magar ska stå som trumskinn alldeles som om ni gått igenom
vattenprovet som vi...

<p>Fruntimmerna hade försvunnit och lämnat en packe småskrifter efter
sig.

<p>- Fy fan vad det luktar eau-de-cologne! Alldeles som efter pyschor!
sade snickarn. En pris, skomakarn!

<p>Han torkade sig med sitt blåa förkläde i pannan och tog åter till
hyveln under det sällskapet gjorde sina betraktelser.

<p>Ygberg som slumrat under hela tiden vaknade nu, och gjorde sig i
ordning att följa med Falk ut. Genom det öppna fönstret hördes ännu en
gång fru Homans röst:

<p>- Vad menade hon med flaggskeppare? Din far är ju kapten?

<p>- Han kallas så! För övrigt är skeppare och kapten detsamma! Det
vet du ju! Tyckte du inte att det var ett oförskämt pack det där. Dit
går jag aldrig mer! Men det blir en bra rapport, det blir det! - Kör
till Hasselbacken!

