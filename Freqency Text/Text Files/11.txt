ELFTE KAPITLET
Lyckliga Människor.

Klockan är sju på en afton. Orkestern hos Berns spelar upp
Bröllopsmarschen ur Midsommarnattsdrömmen och vid dess feststämmande
toner håller Olle Montanus sitt intåg i Röda Rummet, dit ännu ingen av
medlemmarne anlänt. Han är ståtlig, Olle, i dag. Han har hög hatt, som
han inte haft sedan han gick fram. Han har nya kläder, hela stövlor,
är badad, nyrakad och bränd i håret, som om han ginge till sitt
bröllop; en tung mässingskedja hänger utanför västen och en tydlig
upphöjning synes utanpå vänstra västfickan. Ett soligt leende vilar på
hans ansikte och han ser så god ut, som om han ville hjälpa hela
världen med en liten penningeförsträckning. Han avlägger sin eljest så
försiktigt tillknäppta ytterrock och sätter sig mitt i fondsoffan,
slår opp slagen på underrocken och petar fram det vita skjortbröstet
så att det med en knäpp står som ett valv, och när han rör sig sprakar
det i fodret på de nya byxorna och västen. Detta synes göra honom ett
stort nöje, lika stort som när han låter stöveln knarra mot
soff-foten. Han tar upp sin klocka, sin gamla kära rova, som sutit i
tornet på Riddarholmen ett år och en respitmånad, och de båda vännerna
synas glädja sig åt friheten båda två. Vad har då hänt denna stackars
människa, som synes så outsägligt lycklig? Vi veta att han icke vunnit
på lotteri, icke tagit arv, icke fått ärofullt erkännande, icke vunnit
den ljuva lycka som går över all beskrivning; vad hade då hänt? Helt
enkelt: han hade fått arbete!

Och så kommer Sellén; i sammetsjacka, lackerade skor, pläd och
reskikare i rem, kanelrör, gul sidenhalsduk, skära handskar och blomma
i knapphålet. Lugn och belåten som alltid; icke ett spår efter de
uppskakande intryck, han varit underkastad de sista dagarne, synes på
hans magra, intelligenta ansikte. I hans sällskap uppträder Rehnhjelm,
tystare än vanligt, ty han känner, att han skall skiljas vid en vän
och en beskyddare.

- Nå, Sellén, säger Olle, nu är du lycklig? Inte sant?

- Lycklig? Vad är det för prat! Jag har fått sälja ett arbete? Det
första på fem år! Är det för mycket?

- Men du har väl läst tidningarne? Du har ett namn!

- Ah! Det ska vi inte bry oss om! Inte må du tro jag fäster mig vid
sådana småsaker. Jag vet nog hur långt jag har kvar, innan jag blir
något! Om tio år, bror Olle, ska vi tala om den saken.

Och Olle tror ena hälften och tror inte den andra hälften, och han
knäpper med skjortbröstet och sprakar med fodret, så att Selléns
uppmärksamhet påkallas och denne finner sig uppmanad att utbrista:

- Kors vad bror är fin?

- Nej, tycker du det? Men du ser ju ut som ett lejon.

Och Sellén piskar sina lackerade skor med kanelröret, luktar
blygsamt på blomman i knapphålet och ser så likgiltig ut.

Men så tar Olle upp sin rova, för att se efter om icke Lundell
skall komma snart; och då måste Sellén ta upp sin kikare för att se ut
på läktarne, om han inte möjligen skall vara där. Men då får Olle lov
att stryka med handen på sammetsjackan för att känna hur mjukt det
känns, ty Sellén försäkrar, att det är ovanligt god sammet för det
priset. Och då måste Olle fråga vad den kostar, och det vet Sellén,
som till ersättning beundrar Olles manschettknappar som äro gjorda av
musslor.

Och så synes Lundell, som också fått sig ett ben med vid det stora
kalaset, ty han skall till ett ringa pris måla altartavlan i Träskåla
kyrka, men detta har icke haft något synbart inflytande på hans yttre
människa, om icke det att hans feta kinder och skinande min antyda en
högre diet. Och så med honom Falk. Allvarlig men glad, uppriktigt glad
på hela världens vägnar över att förtjänsten fått rättvisa!

- Jag gratulerar dig, Sellén, men det var inte mer än rätt, säger
han. - Och det finner Sellén också.

- Jag har målat lika bra i fem år och man har grinat, se, och man
grinade i förrgår ännu, men nu! Fy tusan såna människor! Se här ett
sådant brev jag fått av den där idioten Professorn i Karl IX.

Stora ögon och vassa ögon, ty den förtryckaren ville man se på nära
håll, ha honom i sina händer och misshandla åtminstone det papper på
vilket han skrivit sitt namn.

- »Min bäste herr Sellén!» Hör bara! »Jag hälsar Er välkommen
ibland oss» - han är rädd den kanaljen! - »Jag har alltid tänkt högt
om Er talang» - En sådan hycklare! Riv sönder eländet och låt oss
glömma hans dumhet!

Och så uppmanar Sellén till att dricka och han dricker med Falk och
hoppas, att han snart också skall låta höra av sig på något sätt med
sin penna, och Falk tvekar och rodnar och lovar komma, när tiden blir,
men hans studietid blir lång och han ber sina vänner icke tröttna, om
det dröjer, och han tackar Sellén för gott sällskap i vilket han lärt
huru man skall öva tålamod och lida försakelse. Och Sellén ber att man
icke skall prata skräp; vad är det för konst att lida, när man inte
har annat val, och vad är det för märkvärdigt, att man försakar när
man ingenting får?

Men Olle ler så gott och skjortbröstet sväller av glädje, så att de
röda hängslena synas, och han dricker för Lundell och ber honom taga
lärdom av Sellén, att icke han för de egyptiska köttgrytornas skull
råkar att glömma bort det förlovade landet; ty han har talang, det har
Olle sett, och det är, när han är sig själv och målar sina egna
tankar, men när han hycklar och målar andras, då blir han sämre än
andra, därför skall han nu taga kyrkmålningen som en affär, varigenom
han kan sättas i tillfälle att sedan måla efter sitt eget huvud och
hjärta.

Falk ämnar passa på tillfället och få höra vad Olle tänker om sig
själv och sin konst, något som länge varit honom en gåta, då Ygberg
inträder i Röda Rummet. Man håller i nästa ögonblick på att taga ner
honom med invitationer, ty man hade glömt bort honom under de stormiga
dagarne, och man vill visa honom, att det icke haft någon egoistisk
orsak; men Olle gräver i sin högra västficka och med en gest, som
skall vara mycket omärklig stoppar han en hoprullad papperslapp i
Ygbergs rockficka, och denne förstår, ty han svarar med en tacksam
blick.

Han höjer sitt glas för Sellén och anser att man kan säga, vilket
han redan sagt å ena sidan, att Sellén lyckats. Å andra sidan
återigen, relativt taget, kunde man återigen mena att så icke var
fallet. Sellén vore icke utvecklad, han behövde många år ännu, ty
konsten är lång, det visste Ygberg själv, som vore avgjort misslyckad
och därför icke kunde misstänkas för att hysa någon avund mot den som
redan var så erkänd som Sellén.

Den framlysande avunden i Ygbergs anförande framblåste ett strömoln
över den soliga himmeln, men det var blott för ett ögonblick, ty alla
visste att avunden hade ett långt förlorat livs bitterhet till
ursäkt.

Det var med desto gladare känslor han beskyddande framräckte en
nytryckt liten skrift till Falk som med häpnad såg den svarta bilden
av Ulrika Eleonora avteckna sig på omslaget. Ygberg upplyste, att han
effektuerat beställningen på dagen. Smith hade med största lugn
emottagit Falks refus och reklamation och stod nu i begrepp att trycka
Falks dikter.

Gaslågorna miste sitt sken för Falks ögon och han föll i djupa
tankar, emedan hans hjärta var för fullt att kunna bryta ut. Hans
dikter skulle tryckas. Och Smith skulle bestå det dyrbara arbetet. Det
måste alltså vara något med dem! Det var nog för honom att fundera på
den kvällen!

Hastigt flydde kvällens timmar för de lycklige och musiken tystnade
och gaslågorna började släckas, man måste gå, men att skiljas, därtill
var ännu för tidigt, och så blev det promenad utmed käerna, ändlösa
samtal och filosofiska resonemanger tills man blev trött och törstig,
då Lundell omsider erbjöd sig att föra sällskapet till Marie där de
kunde få öl. Och så vandrade sällskapet av utåt Ladugårdslandet och
kommo ner i en gränd som mynnar ut mot ett plank, som vetter åt ett
tobaksland, vilket gränsar till Ladugårdsgärdet. Där stodo de nu
utanför ett gammalt tvåvånings stenhus med gaveln åt gatan. Ovanför
porten grinade tvenne i muren insatta huvuden av sandsten vilkas öron
och hakor upplöste sig i blad- och snäckformer och mellan desamma
sutto ett svärd och en bila. Det var det gamla
skarprättarbostället. Lundell som tycktes vara bekant med lokalen, gav
en signal utanför ett fönster på nedra botten, varpå rullgardinen
drogs upp, en ruta öppnades och ett kvinnohuvud stacks ut och frågade
om det var Albert.

Då Lundell erkänt detta sitt nom de guerre öppnades porten
av kvinnan, som insläppte sällskapet mot löfte, att de skulle gå
tysta, och som detta löfte utan svårighet avgavs, befann sig Röda
Rummet snart inne, och presenterades för Marie, under för tillfället
antagna namn.

Rummet var icke stort; det hade förr varit kök och spiseln stod
ännu kvar. Möblemanget utgjordes av en byrå sådan som tjänsteflickor
bruka; på den samma en spegel, överhöljd med en vit muslinsgardin;
ovanför spegeln en kolorerad litografi föreställande Frälsaren på
korset; byrån var överlastad med små porslinssaker, parfymflaskor, en
psalmbok och ett cigarrställ och tycktes med sin spegel och sina två
tända stearinljus utgöra ett litet husaltare. Ovanför utdragssoffan
som ännu var obäddad, satt Karl XV till häst runt omkring omgiven av
utklipp ur Fäderneslandet, mest föreställande polistjänstemän, alla
Magdalenors fiender. I fönstret tvinade en fuchsia, en geranium och en
myrten - Venus' stolta träd bredvid fattighusets! På sybordet låg ett
fotografi-album. På första bladet syntes kungen, på det andra och
tredje pappa och mamma, ett fattigt lantfolk, på det fjärde en student
- förföraren, på det femte barnet och på det sista fästmannen - en
hantverksgesäll. Det var hennes historia, så lik de flestas. På en
spik bredvid spiseln hängde en elegant klänning med rika plisséer, en
sammetskappa, och en hatt med plym - det var féens hamn i vilken hon
gick ut att fånga ynglingar. Och hon själv! En högväxt 24-årig kvinna
med ett vanligt utseende. Lättja och nattvak hade givit hennes hy
denna genomskinliga vithet vilken brukar distinguera de rika, som icke
arbeta, men hennes händer buro ännu spår av ungdomens mödosamma
sysslor. Klädd i en vacker nattdräkt och med utslaget hår kunde hon
nog passera för en Magdalena. Hon hade ett jämförelsevis blygsamt sätt
och var glad, hövlig och städad i sitt uppförande.

Sällskapet rangerade sig i grupper, fortsatte avbrutna samtal och
togo upp nya. Falk som nu var diktare och gärna ville finna intresse i
allt även i det mest banala, slog sig i sentimentalt samspråk med
Marie, vilket hon tyckte mycket om, emedan det hedrade henne att bli
behandlad som människa. De kommo som vanligt in på historien och
motiven varför hon valt sin bana. Första förförelsen höll hon icke
mycket på, »det var ingenting att tala om»; dess mera mörk skildrade
hon sin tid som tjänsteflicka, detta slavliv under en sysslolös frus
nycker och gnat. Detta liv av arbete utan ända. Nej då, hellre
friheten!

- Nå, men när ni ledsnar på detta liv, en gång?

- Då gifter jag mig med Westergren!

- Och han vill ha er?

- Han blir så glad den dan och för övrigt, sätter jag opp en liten
handel själv på mina sparbankspengar. Men det här ha så många frågat
förut. - Har du några cigarrer?

- Ja det har jag! Se här! Men får jag tala om det här nu!

Han tog hennes album och slog upp studenten - det är alltid en
student i vit halsduk och studentmössan på knäet med drumlig uppsyn
som spelar Mefistofeles.

- Vem är det här?

- Jo, du, det var en snäll karl!

- Förföraren? Va?

- Tyst du; det var mitt fel lika mycket som hans, och det är det
alltid, kära du, det är bådas fel! Där ser du mitt barn! Honom tog Vår
Herre och det var nog bäst. Men nu ska vi tala om något annat! - Vad
är det för en lustig kurre Albert har fått hit i kväll, han som sitter
i spiseln bredvid den där långe som räcker ända upp i skorsten.

Olle, vilken omnämnandet gällde, kände sig helt blyg av den
smickrande uppmärksamhet hans person ådragit sig och han krusade till
sitt brända hår som börjat rakna efter de myckna libationerna.

- Det är komminister Månsson, sade Lundell.

- Fy tusan är det en präst! Jag kunde just tycka det på hans
slipade ögon. Vet ni att det var en präst här i förra veckan. - Kom
hit Masse, så får jag se på dig!

Olle kröp ner från spiseln där han sutit och kalfatrat Kants
kategoriska imperativ med Ygberg. Han var så ovan att bli
uppmärksammad av fruntimmer, att han genast kände sig yngre och med
slingrande gång nalkades han den sköna som han redan observerat med
ena ögat och funnit förtjusande. Han vred sina mustascher så mycket
som möjligt och frågade med den mest tillgjorda stämma under det han
vågade en bugning som icke var lärd på dansskolan.

- Tycker fröken, att jag ser ut som en präst?

- Nej, jag ser nu att du har mustascher. Du har för snygga kläder
att vara en hantverkare - får jag se din hand - Åh du är ju smed!

Olle blev djupt sårad.

- Är jag så ful, min fröken? sade Olle med rörande stämma.

Marie såg på honom ett ögonblick.

- Du är allt bra ful! Men du ser hygglig ut!

- O, min fröken, om ni visste vad ni sårar mitt hjärta. Det har
aldrig funnits en kvinna som tyckt om mig; jag har sett så många som
varit lyckliga och som varit fulare än jag, men kvinnan är en
förbannad gåta, som ingen kan lösa och därför föraktar jag henne!

- Det är bra Olle, hördes en röst från skorstenen, där Ygbergs
huvud satt. Det är bra!

Olle ville gå tillbaka i spiseln, men han hade vidrört ett ämne som
intresserade Marie för mycket, att hon skulle vilja avbryta, och han
hade spelat på en sträng vars ton hon kände. Hon satte sig bredvid
honom och de fördjupade sig snart i ett vidlyftigt allvarsamt
resonemang - om kvinnan och om kärleken.

Men Rehnhjelm som hela kvällen varit tyst, och tystare än vanligt,
och som ingen rätt förstod sig på, hade omsider kvicknat till och
befann sig nu i närheten av Falk på soffhörnet. Han hade länge haft
något på hjärtat, som han icke kunde komma fram med. Han tog sitt
ölglas och knackade i bordet, som om han ville hålla tal och då han
fått sina närmaste grannar tysta talade han med darrande och sluddrig
stämma.

- Mina Herrar! Ni tror att jag är ett fä, jag vet det, Falk, jag
vet att du tror jag är dum, men ni ska få se, gossar, ni ska ta mig
f-n få se -

Han höjde rösten och slog ölglaset i bordet så att det sprack,
varpå han föll tillbaka i soffan och somnade.

Detta uppträdande som icke var alldeles så ovanligt, ådrog sig dock
Maries uppmärksamhet. Hon steg upp och avbröt samtalet med Olle vilken
till på köpet börjat lämna frågans rent abstrakta sida.

- Nej, se en sådan vacker gosse! Var har ni fått honom ifrån!
Stackars liten! Han är så sömnig! Inte såg jag honom!

Hon lade en kudde under hans huvud och höljde sin schal över honom.

- Se sådana små händer! Sådana ha inte ni bondbassar! Och ett
sådant ansikte! Så oskyldigt! Fy, Albert; det är du som narrat honom
att dricka så mycket!

Om det nu var Lundell eller någon annan så betydde detta i
närvarande fall föga, ty mannen var drucken, men säkert är att ingen
behövde narra honom, ty han brann av ett ständigt begär att bedöva en
inre oro som tycktes driva honom från sitt arbete.

Emellertid var Lundell icke road av de betraktelser som hans vackra
vän framkallade och en tilltagande yra jagade upp hans religiösa
känslor som på kvällen varit tämligen förslöade av ymnig mat. Och som
ruset började bliva allmänt tog han sig anledning att påminna om
kvällens betydelse och de känslor ett avsked måste framkalla. Han
reste sig från sin plats, fyllde ölglasen, tog stöd mot byrån och
påkallade allmän uppmärksamhet.

- Mina Herrar - Han erinrade sig Magdalenas närvaro - och damer. Vi
ha i denna kväll ätit och druckit, och för att komma till ämnet gjort
detta i en avsikt, som om man nu måste frånse det materiella, som
endast är den låga, sinnliga, djuriska beståndsdelen i allt vårt
varande, vilket i en stund som denna, då avskedets stund nalkas - vi
se här ett bedrövligt föredöme på den last som vi kalla
dryckenskapslasten! Det är i sanning upprörande för den religiösa
känslan, då man efter en afton tillbragt i personers närvaro, känner
sig manad att höja ett glas för den person, som visat sig äga en
upphöjd talang - jag menar Sellén - så skulle man kunna tro, att
aktningen för en själv i någon mån borde göra sig gällande. Ett sådant
exempel, håller jag före har här i en högre potens, gjort sig
kännbart, och det är därföre..... Jag erinrar mig de sköna orden, som
alltid skall klinga i mina öron så länge jag minns och jag är
övertygad, att vi alla erinra oss dem om ock stället icke skulle vara
det lämpligaste; denne unge man som fallit ett offer för den last, vi
vilja kalla den dryckenskapslasten, tror jag att jag sa, har tyvärr
insmugit sig i samhället och, för att fatta mig kort visat sorgligare
resultat än man haft skäl antaga. Skål, ädle vän, Sellén, jag önskar
dig all den lycka som ditt ädla sinne förtjänar och skål även, Olle
Montanus. Falk är även en ädel, man, som nog skall göra sig gällande,
i högre grad, då hans religiösa känsla hunnit få den fasthet man å
karaktärens vägnar tror sig kunna anse given. Ygberg vill jag inte
nämna om, ty han har nu tagit sitt parti och vi önska honom alla lycka
på den bana han så vackert börjat - den filosofiska; det är en svår
bana och jag säger som psalmisten: Ho kan säga oss det? Emellertid,
vi ha all anledning att ponera det bästa för vår framtid, och jag tror
att vi alltid skola kunna påräkna densamma sålänge vi äro ädla i
känslan och icke, stå efter snöd vinning ty mina herrar, en människa
utan religion, är ett fä. Jag får därför uppmana herrarne samtligen
att höja sina glas och dricka dem i botten för allt ädelt skönt och
härligt som vi eftersträva! Skål mina herrar!

Den religiösa känslan började nu överväldiga Lundell i så hög grad
att sällskapet fann för gott att tänka på uppbrott.

Rullgardinen hade redan en god stund varit upplyst bakifrån av
dagsljuset och landskapet med riddarborgen och jungfrun strålade nu i
morgonsolens första glans. Då den drogs upp föll dagern fullt in i
rummet och belyste den delen av personalen som befann sig framme vid
fönstret så att de sågo ut som lik. Ygberg som i spiseln sov med
händerna knäppta kring ölglaset mottog ännu det röda skenet från
stearinljusen i sitt ansikte och gjorde en förträfflig effekt. Men
Olle höll skålar för kvinnan, för våren, för solen, för universum,
varvid han måste slå upp fönstret för att få luft åt sina känslor. De
sovande ruskades upp, avsked växlades och hela sällskapet vandrade ut
genom portgången. Då de kommo upp i gränden vände Falk sig om: där låg
Magdalena i det öppna fönstret; solen lyste på hennes vita ansikte och
hennes långa svarta hår, som av solen färgades mörkrött, dröp ner
förbi halsen och såg ut som om det störtade sig i flera rännilar ner i
gatan; och över hennes huvud hängde svärdet och bilan och de båda
ansiktena som grinade; men i ett äppelträd på andra sidan gränden satt
en svart och vit flugsnappare och sjöng sin mjältsjuka strof som
skulle uttrycka hans glädje över att natten var förbi.

