FJÄRDE KAPITLET
Herrar och Hundar.

Det hade förflutit några dagar. Carl Nicolaus Falks tjugutvååriga
fru hade just slutat dricka sitt kaffe på sängen, den kolossala
mahognysängen i den väldiga sängkammaren. Klockan var ännu bara
tio. Mannen hade varit ute sedan klockan sju på morgonen och tagit upp
lin nere vid bron, men det var alls icke i förlitande på att han icke
skulle komma hem så snart, som den unga frun tog sig den friheten att
ligga så länge, oaktat det förövrigt stred emot husets seder och
skick. Det tycktes snarare vara henne ett nöje att få bryta mot alla
husets inrotade seder och skick. Hon hade endast varit gift i två år,
men hade haft tillräcklig tid att införa genomgripande reformer i det
gamla konservativa borgarhuset, där allting var gammalt till och med
tjänarne; och makten därtill hade hon fått, då hennes man hade
förklarat henne sin kärlek och hon nådigt givit honom sitt ja, det
vill säga i nåder befriat sig från ett förhatligt hem där hon fick
stiga upp klockan sex och arbeta hela dagen. Hon hade begagnat sin
förlovningstid väl; hon hade nämligen därunder samlat alla garantier
för att få föra ett fritt och oberoende liv för sin personliga del
utan någon inblandning från mannens sida; dessa garantier bestodo
visserligen blott i löften givna av en kärlekssjuk man, men hon som
var vid full sans tog dem och skrev upp dem i sitt minne. Mannen hade
däremot efter ett tvåårigt barnlöst äktenskap visat böjelse att glömma
alla dessa förbindelser om att frun skulle få sova så länge hon ville,
dricka kaffe på sängen, m.m.; han hade till och med varit nog
ogrannlaga att påminna henne om, att han dragit upp henne ur dyn, att
han befriat henne ur ett helvete, och att han gjort detta med
uppoffring, ty han hade ingått en mesallians - hennes far var
flaggskeppare vid flottan. Det var på svaren till dessa och dylika
tillvitelser hon nu låg och funderade, och som hennes goda förstånd
aldrig under deras bekantskap varit omtöcknat av några känslors rus,
var hon ännu i besittning av detsammas bruk - och hon visste att bruka
det. Det var därför med en oblandad glädje hon hörde symptomerna av
sin mans hemkomst till frukosten. Det började nämligen slå i dörrarne
ut till matsalen samtidigt med att ett väldigt rytande lät höra sig,
varvid frun stack huvudet under täcket för att dölja sitt skratt. Steg
hördes på förmaksmattan och i sängkammardörren syntes den vredgade
mannen - med hatten på huvudet. Frun vände ryggen ditåt och lockade
med sin mest smekande röst:

- Är det min lilla drängluns, som kommer? Stig på, stig på!

Lilla dränglunsen, det var smeknamnet, och herrskapet hade de mest
originella sådana, var icke böjd att komma, utan han stannade i dörren
och skrek.

- Varför är inte frukosten dukad? Va!

- Fråga pigorna, jag har inte åtagit mig att duka. Och var så god
och tag av hatten, när man kommer in, min herre!

- Var har du gjort av min mössa då?

- Den har jag bränt opp! Den var så flottig, så jag tyckte du borde
skämmas.

- Har du bränt opp! Nå det ska vi tala om sen! Varför ligger du och
vräker ännu långt fram på förmiddan, i stället för att se efter
pigorna.

- Därför att det roar mig!

- Tror du att jag gift mig med en hustru som inte vill se om sitt
hus? Va!

- Ja, det har du! Och varför tror du att jag gift mig med dig? Det
har jag sagt dig tusen gånger - därför att jag skulle slippa arbeta,
och det har du lovat mig! Har du inte lovat mig det? Kan du svara på
heder att du inte lovat mig det! Ser du nu en sådan karl du är. Precis
lik alla andra!

- Ja, det var då det!

- Då! När var det! Äro inte löften alltid bindande? Ska det vara
någon viss årstid kanske, då de ska ges?

Mannen kände för väl den oryggliga logiken, och hustruns goda humör
gjorde samma verkan som tårar i dylika fall - han gav sig.

- Jag tänker ha främmande i kväll, förklarade han.

- Jaså, tänker du det. Herrfrämmande?

- Naturligtvis! Jag tål inte kvinnor!

- Nå du har väl gjort dina uppköp då?

- Nej det skall du göra!

- Jag! Nej jag har inga pengar; för främmande! Jag kommer visst
inte att använda hushållspengarne till några extra förplägningar.

- Nej, dem köper du opp till din toalett, och andra onyttiga saker.

- Kallar du det onyttiga saker som jag sitter och arbetar åt dig?
Är en rökmössa onyttig kanske, äro tofflor onyttiga kanske. Säg! Svara
då, uppriktigt -

Hon förstod alltid att formulera sina frågor så, att svaret måste
bli tillintetgörande för den svarande - det var mannens egen skola hon
gått i. Denne måste sålunda, efter han icke ville bli tillintetgjord,
oupphörligt ta upp nya ämnen.

- Jag hade verkligen anledning, sade han med en viss rörelse, att
se folk i kväll; min gamle vän Fritz Levin i posten har efter 19 års
tjänstgöring blivit ordinarie - han stod i Posttidningen i går
kväll. Men, efter som det tycks misshaga dig, och du vet att jag
alltid gör dig till viljes, så bryr jag mig icke om den saken, utan
ser bara honom och magister Nyström nere på kontoret.

- Jaså, den slarven Levin har blivit ordinarie nu, det var då för
väl. Då kanske du kan få igen alla de pengar han är skyldig dig.

- Jojo du, jag tänker nog på det!

- Men, kan du säga mig hur du vill umgås med en sådan slarv, som
han är, och den magistern sen; det är ju riktiga sjaskar, som knappt
har kläderna på kroppen.

- Hör du min lilla gumma, jag lägger mig inte i dina affärer, låt
du mig sköta mina.

- Efter som du har främmande därnere, så vet jag inte vad som
hindrar mig att ha främmande häroppe.

- Nej ingenting alls!

- Nå; kom då hit lilla dränglunsen och ge mig lite pengar!

Lunsen, som i alla avseenden var belåten med resultatet efterkom
befallningen med nöje.

- Hur mycket ska du ha! Jag har mycket ont om pengar i dag!

- Åh jag är nöjd med femtio!

- Är du galen?

- Galen; var så god och ge mig vad jag begär; jag behöver inte
svälta när han går på källarn och smörjer sig!

Freden var bilagd och parterna skildes med ömsesidig
belåtenhet. Han slapp äta en dålig frukost hemma, han måste äta
ute, han slapp sitta och äta en tarvlig supé där oppe och vara generad
för fruntimmer, ty han hade varit ungkarl för länge, och han behövde
icke ha ont samvete, ty det kunde han ha i detta enda fall, över att
hustrun satt ensam, då hon ju skulle ha främmande själv och ville
närapå bli av med honom - och det var värt femtio riksdaler!

När mannen hade gått, ringde frun på husan, för vars skull hon i
dag underkastat sig ligga så länge, emedan denna hade förklarat att
man här i huset brukat stiga upp kl. 7. Därpå befallde hon fram papper
och penna och skrev följande biljett till revisorskan Homan som bodde
mitt emot.



»Snälla Evelyn!
Kom till mig på en kopp te i kväll så få vi tala om
stadgarne till den där föreningen 'För kvinnans rättigheter'. Kanske
en basar eller ett sällskapsspektakel skulle kunna vara till någon
nytta. Jag längtar riktigt att få föreningen till stånd; det är ett
djupt behov, som du så ofta säger och jag känner det mycket djupt om
jag tänker efter. Tror du att Hennes Nåd skulle vilja göra mig den
äran på samma gång; jag skall kanske göra visit hos henne först. Kom
och hämta mig kl. 12, så gå vi till Bergens och dricker chokolad. Min
man är borta.

Din Eugenie.

P.S. Min man är borta.»



Därpå steg hon upp och klädde sig för att vara i ordning klockan 12.

- - -

Det hade blivit afton samma dag. Österlånggatan låg redan i
skymning då klockan slog sju i Tyskan; endast en svag ljusstrimma från
Ferkens Gränd bröt ännu in i Falks Linkramhandel, som Andersson då
stängde. På kontoret innanför hade luckorna redan blivit tillskjutna
och gasen tänd. Där var sopat och städat; vid dörren ståtade tvenne
buteljkorgar, ur vilka halsar med rött lack och gult lack och stanniol
och till och med skärt silkespapper på stucko upp. Mitt på golvet stod
ett bord med vit duk; på detta tronade en ostindisk bål och en tung
mångarmad silverstake. Och på golvet vandrade Carl Nicolaus Falk. Han
hade påtagit en svart bonjour och såg respektabel, men även glad
ut. Han hade rättighet att fordra en trevlig afton; han bestod den
själv och hade arrangerat den själv; han var hemma hos sig utan att
vara generad av fruntimmerna, och hans gäster voro av den naturen, att
han hade rättighet fordra icke allenast uppmärksamhet och artighet
utan även litet mera. De voro visserligen endast två, men han tyckte
inte om mycket folk; dessa voro hans vänner, pålitliga, tillgivna som
hundar, undergivna, behagliga, alltid laddade med smicker och aldrig
begivna på motsägelser. Han kunde nog ha skaffat sig bättre umgänge
för sina pengar, och han hade även sådant två gånger om året, då hans
fars gamla vänner voro bjudna, men han var uppriktigt sagt för mycket
despot för att trivas med dem.

Emellertid var klockan tre minuter över sju och några gäster hade
icke infunnit sig. Falk började bli otålig. Han var van att då han
rekvirerade sitt folk de på minuten voro på platsen. Tanken på de
ovanligt bländande arrangemangerna och dessas förlamande intryck
uppehöll dock hans tålamod den minut som åtgick innan notarien Fritz
Levin i Postverket inträdde.

- God afton min snälla bror - Nej! - här stannade han i
rockavdragningen, tog av glasögonen och hycklade en överraskning över
de storartade tillrustningarne som om han ville falla baklänges av
bara förvåning. - Sjuarmade ljusastakan och tabernaklet - Min Gud, min
Gud! utbrast han då han fick se buteljkorgarne.

Den som under utbrottet av dessa väl överlästa roligheter tog av
sig överrocken var en medelålders man, av den för tjugo år sedan
moderna Kunglig Sekterstypen, med mustascher och polisonger i ett
sammanhang och håret med sned bena och coup-de-vent. Han var blek som
ett lik, tunn som en svepning, var gentilt klädd, men såg ut som om
han frös i alla leder och hade hemligt umgänge med fattigdomen.

Falk välkomnade honom på ett rått och överlägset sätt, som antydde
dels att han föraktade smicker, i synnerhet från det hållet, dels att
den inträdande åtnjöt förtroendet att vara hans vän. Såsom lämplig
gratulation till utnämningen ansåg han vara att göra en relation om
hans fars kongl. fullmakt på kaptensbeställningen vid Borgerskapet.

- Nå det känns skönt att ha sin kongliga fullmakt! Va?! Min far
hade också kunglig fullmakt...

- Förlåt min lilla bror, jag har bara konstitutorial.

- Nå konsistorial eller kongl. fullmakt är precis detsamma; ska du
lära mig det, du? Min far hade också kunglig fullmakt...

- Jag försäkrar bror!

- Försäkrar! Vad menar du med försäkra! Tror du att jag står och
ljuger. Säg? Menar du verkligen att jag ljuger?

- Nej för all del, du ska inte ta i så hett!

- Du erkänner sålunda att jag inte ljuger, alltså har du då konglig
fullmakt. Vad står du och pratar smörja för då! Min far...

Den bleke mannen som redan vid inträdet i kontoret tycktes ha en
pluton furier efter sig, ty han skallrade i alla leder, störtade nu
fram mot sin välgörare, fast besluten att göra processen kort innan
kalaset började, så att man sedan kunde få vara i ro.

- Hjälp mig, stönade han som en drunknande, i det han drog fram ett
reversal ur bröstfickan.

Falk satte sig i soffan, ropade på Andersson, befallde honom dra
upp buteljerna, och började laga bålen. Därpå svarade han den bleke.

- Hjälp? Har jag inte hjälpt dig? Har du inte lånat av mig
upprepade gånger - utan att betala igen? Va? Nå, har jag inte hjälpt
dig? Vad menar du då?

- Min kära bror, det vet jag nog att du alltid varit snäll emot mig
-

- Nåå, är du inte ordinarie nu? Jo! Nåväl! Det skulle ju bli så bra
då! Då skulle alla skulder betalas och då skulle det bli ett nytt
liv. Det där har jag hört nu i aderton år! Nå hur mycket får du i lön
nu?

- Tolvhundra riksdaler, mot Åttahundra som jag hade förut; men nu
ska du höra. Fullmakten kostar ett hundra tjugofem, pensionskassan tar
femtio, summa ett hundra sjuttiofem; var ska jag få dem ifrån! Men nu
kommer det värsta; mina fordringsägare ha tagit införsel i halva lön,
således har jag numera bara sexhundra riksdaler att leva på i stället
för att jag hade åtta förut. Och det är detta jag väntat på i nitton
år. Det är roligt att bli ordinarie då!

- Ja, men varför har du satt dig i skuld. Man ska inte sätta sig i
skuld; aldrig sätta - sig - i - skuld!

- När man får gå med hundra riksdalers gratifikation i många år -

- Då har man inte där att göra! Emellertid, det där är saker som
inte rör mig! - inte - rör - mig!

- Vill du inte för den här enda gången skriva på?

- Du känner mina principer i detta fall, jag skriver aldrig på. Låt
det vara slut nu!

Levin tycktes icke vara ovan vid avslag i den där vägen och han
lugnade sig. I det samma kom också magister Nyström och gjorde ett
önskvärt avbrott i samtalet. Det var en torr person med ett
hemlighetsfullt utseende och hemlighetsfull ålder; hans sysselsättning
var också hemlighetsfull - han skulle vara lärare vid någon skola på
Söder, men i vilken det frågade ingen efter och han var icke angelägen
att tala om det. Hans mission i Falks sällskap var för det första att
tituleras magistern när någon hörde det, för det andra att vara
undergiven och artig, för det tredje att då och då komma och begära
att få låna högst en femma, ty det ingick i Falks andliga behov att
folk skulle komma och be att få låna pengar av honom, helt litet
förstås, och för det fjärde att skriva vers vid festliga tillfällen,
vilket icke var det minst maktpåliggande i hans mission.

Nu satt Carl Nicolaus Falk där, själv mitt i skinnsoffan, ty man
skulle icke glömma att det var hans soffa, omgiven av sin generalstab,
eller sina hundar, som man ock kunde säga. Levin fann allting
magnifikt: bålen, glasen, sleven, cigarrerna (hela lådan var framburen
från kaminkransen), tändstickorna, askfaten, buteljerna, korkarna,
järntrådarna - allt. Magistern såg nöjd ut och behövde icke tala, ty
det gjorde de andra; han skulle endast vara närvarande för att vid
behov åkallas som vittne.

Falk höjde första glaset och drack - för vem, det fick ingen veta,
men magistern trodde att det var för dagens hjälte och drog därför
fram med verserna med detsamma samt började läsa till »Fritz Levin då
han blev ordinarie».

Falk överfölls härvid av en svår hosta, vilken inverkade störande
på uppläsningen och tillintetgjorde verkan av de mest kvicka
poängerna; men Nyström, som var en klok man, hade förutsett detta och
därför hade han instuckit den lika vackert tänkta som sagda sanning
att »Vart fan skulle Fritz Levin ha farit, om icke Carl Nicolaus Falk
hade varit». Denna fina antydan på de många ficklånen, som Falk
beviljat sin ordinarie vän, gjorde att hostan gav sig och att man
bättre kunde uppfatta slutstrofen som, helt ogrannlaga dedicerades
till Levin, vilket missgrepp återigen hotade att störa harmonien. Falk
hällde i sig sitt glas, liksom om han tömt en kalk bräddad av
otacksamheten.

- Du var inte så rolig i dag som du brukar, Nyström! sade han.

- Nej, han var mycket roligare på din trettioåttonde födelsedag,
hjälpte Levin på, som visste vart det skulle bära hän.

Falk genomletade med en blick hans själs hemligaste vrår för att se
efter om där dolde sig något svek - och som han var för stolt att se
något, såg han intet. Han fullföljde alltså.

- Ja tror jag det! det var det roligaste jag hört; det var så
kvickt så att man skulle kunna låta trycka det; du borde låta trycka
dina saker. Hör du, Nyström, du kommer bestämt i håg dem utantill, gör
du inte det?

Nyström hade så dåligt minne eller, för att säga sanningen, han
tyckte att de druckit för litet för att göra ett så grovt våld på
blyghet och god smak, och han bad att få uppskov, men Falk, som
retades av den tysta oppositionen, och som redan var för långt ute för
att kunna vända om, insisterade. Han trodde till och med att han hade
en avskrift av verserna på sig; han sökte i plånboken, och, jaha där
lågo de. Blygsamheten förbjöd honom icke att läsa upp dem själv ty det
hade han gjort många gånger, men det lät bättre om en annan gjorde
det. Och den stackars hunden bet i sin kedja, men den höll. Han var en
finkänslig natur, denne magister, men han måste vara rå för att kunna
få fortfara att förvalta livets dyrbara gåva och han hade varit rå med
besked. Alla livets intimaste förhållanden voro blottade, allt som
stod i förbindelse med trettioåttaåringens födelse, upptagande i
församlingen, uppfostran och vård var förlöjligat och måste ha
förefallit själva föremålet vämjeligt, såvida det rört någon annan
person än honom själv, men nu var det utmärkt, därför att det
sysselsatte sig med hans person. Efter slutad läsning dracks Falks
skål med jubel och den dracks i många glas, ty man kände, att man var
för nykter för att kunna hålla sina verkliga känslor i styr.

Därpå röjdes bordet och nu inbars en magnifik sexa med ostron och
fågel och annat gott. Falk gick omkring och luktade på assietterna,
skickade en och annan tillbaka, tillsåg att engelska portern var
kylslagen och att vinerna voro tempererade vart efter sin art. Det var
nu hans hundar skulle tjänstgöra och bereda honom ett angenämt
skådespel. När allt var färdigt tog han upp sitt guldur och höll det i
handen medan han framkastade följande skämtsamma fråga, vid vilken de
svarande voro så vana, så vana!

- Huru mycket äro herrarnes silverklockor?

Dessa avgåvo pliktskyldigast och under lämpliga skratt det äskade
svaret: deras klockor voro hos urmakaren. Detta försatte Falk i
briljant lynne, som tog sig luft i det alls icke oväntade:

- Djuren fodras klockan åtta! - Varpå han satte sig, slog i tre
supar, tog själv en och inbjöd de andra att göra samma.

- Jag börjar, jag, efter som ni inte vill! Här krusas inte. Hugg
för er pojkar!

Och så börjades fodringen. Carl Nicolaus, som icke var synnerligen
hungrig, hade god tid att njuta av de andras aptit, och han uppmanade
dem med hugg och slag och otidigheter att de skulle äta. Ett gränslöst
välvilligt leende spred sig över hans ljusa solskensanlete, när han
såg deras iver, och det var svårt att utröna vilket som mest gladde
honom: att de åto så snällt, eller att de voro så hungriga. Han satt
som en kusk och smackade på dem och klatschade åt dem:

- Ät du Nyström, du vet inte när du får något härnäst! Sätt i dig,
notarie, du ser ut som du skulle behöva kött på bena. - Grinar du åt
ostronen - duger de inte åt en sån där, kanhända? - Va! Tag en bit
till! Tag för dig du! Orkar inte? Vad är det för prat! Se så! Nu ta vi
en halva! - Drick öl gossar! - Du ska ha mera lax! Du ska ta mig fan
ha en bit lax till! Ät du, ta mig fan! Det kostar dig lika mycket!

När fågeln var skuren, fyllde Carl Nicolaus med en viss
högtidlighet rödvinsglasen, varvid gästerna, som befarade ett tal,
gjorde en paus. Värden höjde sitt glas, luktade på detsamma och
framsade med djupt allvar följande välkomsthälsning:

- Skål, suggor!

Nyström besvarade tacksamt skålen med att höja sitt glas och
dricka, men Levin lät sitt stå, varvid han såg ut som om han slipade
en kniv i bakfickan.

När supén led till slut och Levin kände sig stärkt av mat och
dryck, och vinets ångor stego, började han erfara en viss vådlig
känsla av oberoende och en stark frihetslusta vaknade hos honom. Hans
röst blev mera klangfull, hans ord uttalades med mera säkerhet och han
rörde sig obesvärat.

- Tag hit en cigarr, befallde han, en god cigarr! Inte något fusel!

Carl Nicolaus, som tog detta för ett lyckat skämt, lydde.

- Jag ser inte din bror här i kväll! sade Levin nonchalant.

Det låg något olycksbådande och hotande i hans röst och detta kände
Falk, ty han blev missmodig.

- Nej! svarade han kort, men obestämt.

Levin dröjde, innan han slog till nästa slag. Det hörde till hans
mest inbringande sysselsättningar att lägga sig i folks affärer, som
det heter, och han bar skvaller mellan familjer, sådde ett litet
tvedräktsfrö här och där för att sedan få den tacksamma rollen av
medlare. Härigenom skaffade han sig ett fruktansvärt inflytande och
han kunde när han ville leda människorna som dockor. Falk kände också
detta obehagliga inflytande och ville bli fri från det, men han kunde
icke, ty Levin förstod så väl att med finter reta hans nyfikenhet, och
genom att antyda mera än han i själva verket visste, lockade han ur
folk deras hemligheter.

Nu var det emellertid Levin, som hade piskan och han svor att han
skulle köra sin förtryckare. Han klatschade ännu bara i luften men
Falk väntade på stryk. Han försökte byta om ämne. Han uppmanade att
dricka! Och där dracks! Levin blev allt vitare och kallare, men ruset
steg! Han lekte med sitt offer!

- Din fru har främmande i kväll, sade han likgiltigt.

- Hur vet du det? frågade Falk bestört.

- Jag vet allting, svarade Levin och visade tänderna. Han gjorde
också det i det närmaste. Hans vidsträckta affärsförbindelser nödgade
honom att besöka så många offentliga ställen som möjligt och där fick
han höra mycket, både vad som sades i hans sällskap och i andras.

Falk blev verkligen rädd, han visste inte varför, och han fann för
gott att avvända den annalkande faran. Han blev artig och till och med
ödmjuk, men Levin blev allt djärvare. Till sist återstod för värden
endast att hålla ett tal, att verkligen erinra om orsaken till
förtärandet av dessa massor mat och vin, med ett ord, att ge ett
erkännande åt dagens hjälte. Det fanns ingen annan utväg -; han var
visserligen ingen talare, men det måste nu ske! Han knackade i bålen,
fyllde glasen och erinrande sig ett gammalt tal, som hans far höll för
honom, då han blev sin egen, steg han upp och började, mycket
långsamt.

- Mina Herrar. Jag har nu varit min egen i åtta år; jag var då inte
mer än trettio.

Förändrandet av läge från att sitta till att stå framkallade en
häftig blodstigning åt huvudet, så att han kände sig förvirrad,
vartill även Levins hånande blickar bidrogo. Han blev så bortkommen
att talet trettio föreföll honom så vidunderligt stort att han häpnade
-

- Sa jag trettio? Jag menade - - - inte det! Emellertid, jag hade
då konditionerat hos min far, i - många år, jag kan inte erinra mig -
nu - precis huru många, mja! Det skulle bli för långt att upprepa vad
jag under dessa år genomgick och erfor, ty det är människans öde. Ni
tycker kanske att jag är egoistisk...

- Hör! stönade Nyström som lagt ner sitt trötta huvud på bordet.

Levin stötte ut röken mot talaren som om han spottade åt honom.

Falk, som nu hade sitt rus givet, fortfor, under det hans blickar
sökte ett fjärran mål, som han icke kunde fatta.

- Människan är egoistisk det veta vi alla. Mja! Min far, som höll
tal för mig när jag blev min egen, som jag nyss nämnde -

Här tog talaren upp sitt guldur och lösgjorde det från kedjan. De
båda åhörarne spärrade upp ögonen. Skulle han ge Levin en hedersgåva?

- överlämnade vid tillfället följande guldur, som han fått av sin
far anno -

Återigen de fruktansvärda siffrorna, och han ryggade!

- detta guldur mina herrar har jag fått, och det är aldrig - utan
rörelse - jag tänker på den stund - jag fick det. Ni tycker kanske att
jag är egoistisk mina herrar? Det är jag inte! Det är visserligen inte
vackert att tala om sig själv, men vid ett tillfälle som detta ligger
det så nära till hands att man tar en överblick tillbaka - över det
förflutna. Jag vill bara berätta en enda liten omständighet.

Han hade glömt Levin, glömt dagens betydelse och trodde att det var
hans svensexa. Men nu svävade för honom scenen med brodern om morgonen
och hans triumf. Han kände otydligt ett behov att tala om denna
triumf, men han kunde icke erinra sig mera av detaljerna än att han
bevisat honom, att han var en skurk; hela bevisningskedjan hade fallit
bort ur minnet och det återstod endast två fakta: brodern och en
skurk; han försökte knyta ihop dem, men de gingo i sär - Hans hjärna
arbetade och arbetade, och nya bilder rullade fram. Han behövde tala
om något ädelmodigt drag ur sitt liv; han kom ihåg att han givit sin
hustru pengar på morgonen, att hon fick sova så länge hon ville och
fick dricka kaffe på sängen, men det lämpade sig icke för tillfället -
han befann sig i en svår belägenhet och vaknade till besinning av
fruktan för den tystnad som uppstått och de två vassa blickar som
oavlåtligt betraktade honom. Han fann sig stående med uret i
hand. Uret? Var hade det kommit ifrån! Varför suto de här i mörkret
och han stod! Jo, så var det, han talade för dem om uret och de
väntade på fortsättningen.

- Detta ur, mina herrar är visserligen inte något märkvärdigt
ur. Det är bara franskt guld -

De båda silverklockornas forne ägare gjorde stora ögon. Det var
nytt för dem!

- och jag tror att det bara är sju rubiner - det är alls inte något
märkvärdigt ur - det är snarare ett dåligt ur!

Han blev ond av någon hemlig orsak som knappast hans hjärna visste
och han måste bryta ut emot någonting. Han knackade uret i bordet och
skrek:

- Det är ett förbannat dåligt ur, säger jag. Hör då när jag talar!
Tror du mig inte Fritz? Svara! Du sitter och ser så falsk ut. Du tror
inte vad jag säger! Jag ser på dina ögon, Fritz, att du inte tror vad
jag säger. Jag är människokännare du! och jag kan nog gå i borgen för
dig en gång till! - Antingen ljuger du eller ljuger jag. Hör på nu ska
jag bevisa att du är en skurk. Mja! Hör på Nyström! Om - jag - skriver
ett falskt intyg - är jag en skurk då?

- Visst fan är du en skurk, svarade Nyström ögonblickligen.

- Ja! - Mja!

Han försökte förgäves erinra sig, att Levin skrivit något falskt
intyg eller överhuvud något intyg alls - alltså förföll saken. Levin
var trött och fruktade att offret skulle förlora besinningen så att
det ej skulle äga krafter kvar att kunna njuta av det tillärnade
slaget. Han avklippte sålunda med ett skämt i Falks egen stil.

- Skål gamla Skurk!

Därpå lät han karbasen gå. Han tog nämligen fram ett tidningsnummer
och frågade Falk i en kall mördande ton.

- Har du läst Folkets fana?

Falk stirrade på skandalbladet men teg. Det oundvikliga skulle
komma -

- Det står en rolig artikel där om »Kollegiet för utbetalandet av
Ämbetsmännens löner».

Falk blev vit i ansiktet.

- Man säger att din bror har skrivit det!

- Det är lögn! Min bror är ingen skandalskrivare! Inte min
bror du!

- Tyvärr har han dock fått stå för det! Han lär vara bortkörd från
verket.

- Det ljuger du!

- Nej! Jag såg honom för övrigt tillsammans med en slusk på
Tennknappen härom middan! Det är förbannat synd på pojke!

Detta var verkligen det värsta som skulle kunnat träffa Carl
Nicolaus Falk. Han var vanärad! Hans namn och hans fars namn - allt
vad de gamla borgarne uträttat var förgäves gjort - Om någon kommit
och berättat att hans hustru hade dött - då kunde den saken ha blivit
hjälpt, en penningförlust kunde också ha blivit reparerad. Om någon
berättat, att hans vänner Levin eller Nyström blivit arresterade för
förfalskning, så skulle han helt enkelt ha förnekat bekantskapen, ty
han syntes aldrig ute med dem. Men släktskapen med sin bror kunde han
inte förneka. Han var vanärad genom sin bror; det var ett faktum!

Levin hade haft ett visst nöje i att få frambära denna historia; ty
Falk, som aldrig gav sin bror något uppmuntrande tillmäle, så denne
hörde det, plägade däremot skryta med honom och hans förtjänster inför
sina vänner. »Min bror, häradshövdingen! Hm! Det är ett huvud det! Han
kommer att gå långt, ska ni få se!» Att ständigt höra dessa indirekta
förebråelser hade retat Levin, så mycket mer som Carl Nicolaus drog
upp en bestämd oöverstiglig skillnad mellan notarier och
häradshövdingar, ehuru han icke kunde precisera den med ord.

Levin hade utan att behöva lyfta sin hand fått en lysande hämnd,
för så gott pris, att han ansåg sig ha råd att vara ädelmodig och
uppträda som tröstare.

- Nå, inte ska du ta det så förbaskat hett. Man kan ju vara
människa ändå, fast man är tidningsskrivare, och vad skandalen
beträffar så är den inte så farlig. När man inte går åt enskilda
personer så är det ju inte skandal; för övrigt är det mycket roligt
skrivet, mycket kvickt och det läses i hela stan.

Det sista tröstepillret höll på att sätta Falk i raseri.

- Han har stulit mitt goda namn, mitt namn! Hur ska jag våga visa
mig på börsen i morgon. Vad ska folk säga!

Med folk menade han egentligen sin hustru, vilken skulle bli mycket
glad över denna händelse, som gjorde mesalliansen mindre kännbar. Hans
hustru skulle bli hans jämlike - denna tanke gjorde honom ursinnig!
Han fattades av ett osläckligt människohat. Han önskade att han varit
den vanbördiges far, så skulle han åtminstone kunnat två sina händer
genom att begagna det faderliga prerogativet och utdela en förbannelse
och så varit fri, men en broderlig sådan, det hade man aldrig hört
talas om!

Kanske han själv till någon del vållat sin vanära; hade han icke
gjort våld på broderns böjelse vid valet av bana, hade han kanske
framkallat detta genom uppträdet om morgonen, eller genom de
ekonomiska svårigheter han bragt honom uti. Han? Skulle han ha vållat
detta? Nej! Han hade aldrig begått någon låg handling; han var ren,
han åtnjöt aktning och anseende, han var icke skandalskrivare, han
hade icke blivit bortkörd; hade han icke ett papper i fickan med intyg
på att han var den bästa vän med det bästa hjärta, hade icke magistern
nyss läst upp det. Jo, visserligen! Han satte sig till att dricka -
omåttligt - icke för att döva sitt samvete, det behövde han icke, då
han icke gjort något orätt, utan för att kväva sin vrede. Men det halp
icke, den kokade över och de som suto närmast blevo skållade.

- Drick era uslingar! Där sitter det där fäet och sover! Det är
vänner det där! Väck på honom du, Levin! Du! Du!

- Vem skriker du åt? frågade den förolämpade Levin, med vresig ton.

- Åt dig naturligtvis!

Det växlades över bordet två blickar som icke lovade något
gott. Falk som blivit vid bättre lynne av att se en annan människa
ursinnig tog en fylld slev och hällde över huvudet på magistern, så
att det rann ner under skjortkragen.

- Gör inte om det där, sade Levin bestämt och hotande.

- Vem skulle hindra mig?

- Jag. - Ja just jag! Jag tillåter inte sådana skändligheter som
att du förstör hans kläder!

- Hans kläder! skrattade Falk. Hans kläder! Är det
inte min rock, har han inte fått den av mig?!

- Nu går det för långt - sade Levin och steg upp för att gå.

- Jaså, du går nu! Du är mätt, du orkar inte dricka mer, du behöver
mig inte mer i kväll; vill du inte låna en femma? Va! Kan jag inte få
den äran att låna dig lite pengar? Eller ska jag skriva på i
stället. Skriva på, du!

Vid ordet »skriva på», spetsade Levin öronen. Tänk om han skulle
kunna överraska honom i en sådan upprörd sinnesstämning. Han kände sig
vek vid den tanken.

- Du ska inte vara orättvis, min bror, upptog han samtalet
ånyo. Jag är inte otacksam, och vet mer än väl att uppskatta din
godhet; jag är fattig, så fattig, som du aldrig varit och aldrig kan
bli, - jag har lidit förödmjukelser, som du aldrig trott, men dig har
jag alltid ansett som en vän, när jag säger ordet vän - så
menar jag det. Du har druckit i kväll och är ledsen, och därför är du
obillig, men jag försäkrar er mina herrar att bättre hjärta än du har
Carl Nicolaus det finns inte! Och det är inte första gången jag säger
det. Jag tackar dig för din uppmärksamhet i dag, om jag nämligen kan
ta åt mig den välfägnad som här har beståtts och de utmärkta viner här
ha flödat - jag tackar dig min bror och dricker din skål. Skål bror
Carl Nicolaus. Tack, hjärtligt tack! Du har inte gjort detta för inte!
Kom det ihåg!

Detta som framsades med en av rörelse (sinnesrörelse) vibrerande
stämma hade underligt nog gjort verkan. Falk kände sig god; hade man
icke ånyo upprepat för honom att han hade ett gott hjärta! Han trodde
det. Ruset inträdde nu i det sentimentala stadiet. Man kom varandra
närmare, man talade turvis om sina goda egenskaper, om världens
ondska, om huru varmt man kände och huru gott man ville; man höll
varandra i hand; Falk talade om sin hustru, huru god han var emot
henne; han talade om huru andefattig hans sysselsättning var, huru
djupt han kände bristen på bildning, huru hans liv var förfelat; och
när han druckit sin tionde likör anförtrodde han Levin, att han
egentligen skulle ha velat ägna sig åt den andliga banan, ja blivit
missionär. Man blev allt andligare och andligare. Levin talade om sin
avlidna mor, om hennes död och begravning, om en försmådd kärlek och
slutligen om sina religiösa åsikter »om vilka han icke talade med vem
som helst»; och nu var man inne på religionen. Klockan blev 1 och 2
och man fortsatte ännu under det Nyström sov så troget med huvudet och
armarne på bordet. Kontoret låg i en skymning av tobaksrök, som
fördunklade gaslågornas sken; den sjuarmade stakens sju ljus hade
brunnit ner och bordet såg bedrövligt ut. Ett och annat glas hade
mistat foten, cigarraska var strödd på den nedsölade duken,
tändstickor lågo kastade kring golvet. Genom hålen på fönsterluckorna
trängde nu dagsljuset in och bröt sig i långa strålar genom
tobaksmolnet, och bildade en kabbalistisk figur på bordsduken mellan
de två troshjältarne, vilka voro som ivrigast i färd med att
omredigera Augsburgiska Bekännelsen. De talade nu med väsande röster,
deras hjärnor voro förslöade, orden kommo allt torrare, expansionen
minskades, oaktat den flitiga eldningen, man försökte ännu att skruva
upp sig i extasen, men den flämtade och flämtade, anden flydde, de
betydelselösa orden frambragtes ännu, men snart slocknade den sista
gnistan; de bedövade hjärnorna, vilka arbetat som piskade snurror
sackade av och föllo ohjälpligt. Blott en tanke stod klar - man måste
gå och sova, eller man vämjdes vid varandra, man ville vara ensam!

Nyström väcktes. Levin omfamnade Carl Nicolaus och stoppade tre
cigarrer i fickan. Man hade kommit för högt för att så hastigt kunna
stiga ner igen och tala om reversen! Avsked växlades, värden släppte
ut gästerna - och han var ensam! Han öppnade luckorna och dagsljuset
föll in - han öppnade fönstret och en frisk luftström från Skeppsbron
trängde fram genom den trånga gränden, vars ena husrad var belyst av
den uppgångna solen. Klockan ringde fyra; denna lilla underbara
ringning som endast den på bekymrets eller sjukdomens sömnlösa bädd
efter morgonen törstande stackaren brukar få höra. Själva
Österlånggatan, lastens, smutsens, slagsmålens gata låg där, tyst,
ensam, ren! Falk kände sig djupt olycklig. Han var vanärad och han var
ensam! Han stängde fönstret och luckorna, och när han vände sig om och
såg förödelsen, började han städa; han plockade upp alla
cigarrstumparne och kastade dem i kaminen, han dukade av, han sopade,
han dammade, han ställde var sak på sin plats. Han tvättade sig i
ansiktet och om händerna och kammade sig; en polis skulle ha tagit
honom för en mördare som höll på att utplåna spåren efter sin
gärning. Men under allt detta tänkte han - klart, bestämt och
redigt. Och när han fått rummet och sig själv i ordning hade han
fattat ett beslut, vilket han verkligen länge hade förberett och som
nu skulle sättas i verket. Han skulle utplåna vanäran han lidit i sin
familj, han skulle stiga, han skulle bli en omtalad, en mäktig man;
han skulle börja ett nytt liv; han hade ett namn att upprätthålla och
han skulle förkovra det. Han kände att en stor passion behövdes för
att hålla honom uppe efter det slag han fått i kväll; ärelystnaden
hade länge slumrat hos honom, man hade väckt den och nu var han
färdig.

Han hade nu blivit fullkomligt nykter, han tände en cigarr, drack
en konjak och gick upp till sig, tyst och stilla, för att icke väcka
sin hustru.

