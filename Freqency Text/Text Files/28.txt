TJUGUÅTTONDE KAPITLET
Från andra sidan graven.

Snön faller så lätt, så tyst, så vitt på Nya Kungsholmsbron där
Falk och Sellén om aftonen vandra framåt förbi Eldkvarn och
Serafimerlasarettet för att hämta Borg ner till Röda Rummet.

- Det är märkvärdigt vad den första snön gör för ett, jag vill inte
säga högtidligt intryck, sade Sellén. Den smutsiga jorden blir...

- Är du sentimental? avbröt Falk hånande.

- Nej, det var bara som landskapsmålare jag yttrade mig.

De gingo tysta framåt genom snön som väste om deras fötter.

- Det här Kungsholmen med sina lasaretter har alltid förefallit mig
lite hemskt, anmärkte Falk.

- Är du sentimental? sade Sellén hånande.

- Nej, det är jag inte, men, det gör alltid ett visst intryck på
mig den här stadsdelen.

- Ah, prat! Inte gör det något intryck; det är misstag av dig! Se
nu ä vi framme och det lyser hos Borgen. Jag undrar om han har några
trevliga lik i kväll?

De stodo nu utanför grinden till Institutet; den stora byggnaden
tittade på dem genom sina många mörka fönster som om den frågade vem
de sökte på denna sena timma; de vadade genom gången förbi rundeln och
gingo in i lilla byggningen till höger. Längst bort i salen satt Borg
ensam vid sin lampa och arbetade med ett parti av en nerskuren
kronoarbetskarl, vilken han vanställt på det grymmaste.

- God afton gossar, sade Borg och lade bort kniven. Vill ni träffa
en bekant?

Han väntade icke på svaret, som uteblev, utan tände en lykta, tog
sin överrock och en nyckelknippa.

- Jag trodde inte vi hade några bekanta här, sade Sellén, som ville
hålla det sjunkande humöret uppe.

- Kom! sade Borg.

De gingo över gården upp i stora byggningen; porten gnisslade och
slöts efter dem och stearinljusstumpen, som blivit kvar efter sista
kortspelet, kastade sitt röda vanmäktiga sken över de vita
väggarna. De båda främmande på stället sökte läsa i Borgs ansikte om
det var fråga om något skämt, men där stod ingenting skrivet.

Nu togo de av till vänster in i en korridor som återgav ljudet av
deras steg på ett sätt som om någon gått bakom dem. Falk sökte komma
omedelbart efter Borg och få Sellén efter sig.

- Där! sade Borg och stannade mitt i gången.

Ingen såg någonting annat än väggar. Men det hördes som ljudet av
ett sakta regn och en underlig doft som av en fuktig trädesåker eller
som en barrskog i oktober drog emot dem.

- Till höger, sade Borg.

Den högra väggen var av glas och genom den syntes tre vita kroppar
liggande på rygg.

Borg tog fram en nyckel, öppnade glasdörren och gick in.

- Här! sade han och stannade vid den andra av de tre.

Det var Olle! Han låg med armarna över bröstet, som om han sov en
middagslur; läpparne hade dragit sig uppåt så att han tycktes le; för
övrigt hade han bibehållit sig väl.

- Drunknad? frågade Sellén, som först hämtade sig.

- Drunknad! - Är det någon av er som känner igen hans kläder?

Det hängde tre bedrövliga uppsättningar på väggen, av vilka Sellén
genast urskilde den rätta, en blå kavaj med jaktknappar, och ett par
svarta byxor, med vita knän.

- Är du säker? sade Falk!

- Måtte väl känna min egen rock - som jag lånt av Falk!

Ur bröstfickan på kavajen framdrog Sellén en stor plånbok som var
mycket tjock och klibbig av vattnet samt behängd med gröna alger vilka
Borg ville kalla enteromorpha. Han öppnade den vid lyktskenet och
genomsåg dess innehåll - några förfallna pantsedlar och en bunt
fullskrivna papper utanpå vilka stod skrivet: »Till den som vill
läsa.»

- Har ni gapat nog nu? sade Borg! - Då gå vi till Piperska muren!

De tre sörjande (vännerna var ett ord som endast begagnades av
Lundell och Levin när de ville ha pengar) konstituerade sig på
Piperska Muren som utskott av Röda Rummet. Vid en flammande brasa och
en uppsats starka varor började Borg läsningen av de efterlämnade
papperen, men måste då och då anlita Falks färdighet som »autograf»,
ty vattnet hade slagit omkring bläcket så att det såg ut som om
skrivaren gråtit, efter vad Sellén skämtsamt anmärkte.

- Tyst därborta! sade Borg och drack sin toddy med en enda grimas
så att oxeltänderna syntes. Nu börjar jag, och ber att få slippa bli
avbruten.

Till den som vill läsa.

Att jag nu berövar mig livet, det är min rättighet, så mycket mer
som jag därmed icke ingriper på någon annan människas rättigheter utan
fastmer lyckliggör, som det kallas, åtminstone en; en syssla, och 400
kubikfot luft om dagen bli lediga.

Jag begår denna handling icke av förtvivlan, ty en tänkande
människa förtvivlar aldrig, utan med tämligen lugnt sinne; att ett
sådant steg skall framkalla sinnesrörelse bör väl var man förstå; att
uppskjuta denna handling av fruktan för vad som skall komma efter, det
gör endast jordaträlen, vilken söker detta svepskälet för att få
stanna, där han säkerligen icke haft det så dåligt. Jag känner mig
frigjord vid tanken på att få lämna denna tillvaro, ty sämre kan jag
icke få, men väl bättre. - Får jag det icke alls - så skall döden vara
en salighet redan så stor som att efter ett tungt kroppsarbete få
somna i en väl bäddad säng; den som observerat huru kroppen då liksom
lossnar i alla leder och själen småningom smyger sig bort den skall
icke frukta döden.

Varför människorna göra så stor affär av döden, det är därför att
de grävt ner sig för djupt här i jorden för att icke uppryckningen
skall kännas plågsam. Jag har kastat loss för länge sen, har inga
familjeband, inga ekonomiska, inga statsrättsliga eller juridiska band
som hålla mig och jag går härifrån, därför att jag helt enkelt
förlorat lusten att leva. Icke vill jag därmed uppmana andra som ha
det bra att göra vad jag gör; de sakna ju anledningen och kunna därför
icke döma min handling; om den är feg eller icke det har jag icke
vårdat mig om att tänka efter ty det är likgiltigt; för övrigt är
detta en angelägenhet av den mest privata natur. Jag har aldrig bett
att få komma hit och därför har jag rättighet att gå när jag behagar.

Varför jag går? Därtill äro orsakerna flere och djupare än jag nu
har tid och förmåga att framlägga. Därför håller jag mig till de
närmaste och som hava särskilt betydelse för mig och min handling.

I min barndom och ungdom var jag kroppsarbetare; ni som inte vet
vad det är att arbeta mellan solens uppgång och nedgång för att sedan
falla i en djurisk dvala, ni ha undandragit er syndafallets
förbannelse - ty det är en förbannelse att känna huru själen står
stilla i växten under det kroppen gräver sig ner i mullen. Gå bakom
oxen som drar plogen och låt ögat hänga mot den gråa jordkokan dag ut
och dag in och du skall glömma till sist att se upp åt himlen; stå med
spaden och gräv ut ett dike under en brinnande solhetta och du skall
känna hur du sjunker ner i den vattensjuka marken och hur du gräver
grav åt din själ. Detta veten I icke som förlusten er hela dagen och
arbeten på en ledig stund mellan frukost och middag för att sedan vila
era själar om sommaren då marken är grön - då I njuten av naturen som
av ett skådespel vilket förädlar och lyfter. För jordarbetaren finns
naturen icke som så; åkern är mat, skogen är ved, sjön ett tvättfat,
ängen ost och mjölk - allt är jord utan själ!

När jag såg att ena hälften av människorna fingo arbeta på sina
själar och den andra på sina kroppar, så trodde jag först att världen
hade två planer för två slags människor; men så kom förnuftet och
förnekade detta. Då gjorde min själ uppror och jag beslöt att också
jag undandraga mig syndafallets förbannelse - och jag blev artist.

Nu kan jag analysera den mycket omtalade konstnärsdriften, efter
som jag själv varit ute för den. Den vilar ytterst på en bred bas av
frihetsbegär, frihet från nyttigt arbete; därför har också en tysk
filosof definierat det sköna = det onyttiga; ty om ett konstverk vill
vara nyttigt, röjer en avsikt eller tendens är det fult; vidare vilar
driften på högmod; människan vill i konsten leka Gud, icke som om hon
skulle kunna göra något nytt (det kan hon inte!), utan göra om,
förbättra, arrangera. Hon börjar icke med att beundra förebilderna
d.v.s. naturen, utan hon börjar med kritik. Man ser allt så
bristfälligt och vill göra det bättre. Detta högmod som driver och
denna frihet från syndafallets förbannelse, arbetet, gör att artisten
känner sig stå över andra människor, vilket han på visst sätt gör, men
han får också behov att ständigt påminnas härom, ty eljes kommer han
lätt underfund med sig själv - det vill säga han finner intigheten i
sin verksamhet och det oberättigade i sin flykt från det
nyttiga. Detta ständiga behov av erkännande av sitt onyttiga arbete
gör honom fåfäng, orolig, och ofta djupt olycklig - blir han sig själv
klar, upphör ofta hans produktionsförmåga och han går under, ty att
återvända i oket när han en gång smakat friheten, det kan endast den
religiöse.

Att göra skillnad på snillen och talanger, att sätta snillet som en
ny egenskap är dumt, ty då måste man också tro på den särskilda
uppenbarelsen. Den största konstnären har fått vissa anlag till en
teknisk färdighet; utan övning dö dessa; därför har någon sagt att
snille är flit; det går an att säga, det liksom så mycket annat som är
sant till en fjärdedel; kommer bildning till (vilket är sällsynt,
emedan vetandet snart upplyser om villan, varför den bildade sällan
slår sig på konst), och ett gott förstånd, så framstår snillet som
produkten av en hel serie gynnsamma omständigheter.

Jag förlorade snart tron på det där högre i min böjelse (kallelse,
Gud bevars!) ty min konst kunde icke uttrycka en enda idé, den kunde
på sin höjd framställa kroppen i den situationen, som plägar ange den
sinnesrörelsen, vilken åtföljer den tanken - således ge ett uttryck i
tredje hand. Den är som fälttelegrafen - betydelselös för alla utom
dem som känna signalens betydelse. Jag ser bara en röd flagg, men
soldaten ser befallningen: avancera! För övrigt insåg redan Plato, som
ju var ett så fint huvud och idealist därtill, det intiga i konsten
såsom varande ett sken av skenet (= verkligheten) varför han också
utdrev artisten ur sin idealstat. Det var allvar det!

Emellertid sökte jag åter inträda i träldomen, men det var
omöjligt! Jag försökte finna den som min högsta plikt, jag försökte
resignera - men det lyckades inte. Min själ tog skada och jag var på
väg att bli ett fä; jag tyckte ibland att det myckna arbetet rent av
var synd, för så vitt som det motarbetade det högre målet, själens
utveckling; då skolkade jag och flydde på en dag ut i naturen, där jag
levde i meditationer, vilka gjorde mig outsägligt lycklig - men denna
lycka föreföll mig som en självisk njutning, lika stor dock, ja större
än den jag erfor under det artistiska arbetet och då kom samvetet,
pliktkänslan över mig som en furie och jag flydde åter till mitt ok,
som då var ljuvligt - för en dag!

För att befria mig från detta olidliga tillstånd och få klarhet och
frid, går jag det okända till mötes. I som fån se mitt lik - ser jag
olycklig ut i döden?

- - -

Strödda anteckningar under promenader i det fria.



Jordeplanen är ju idéens befriande från sinnligheten, men
konsten söker ju inskjuta idéen i ett sinnligt omhölje, så att den
blir synlig. Alltså...

* * *

Allting korrigerar sig självt. När artisteriet blev för svårt i
Florens så kom Savonarola - o den djupa mannen! - och sade sitt Bosch!
= Det är Intet! Och artisterna - och vilka artister! - gjorde ett bål
av sina konstverk. O den Savonarola!

* * *

Vad tror man Bildstormarne i Konstantinopel ville? Vad ville
Anabaptisterna och Bildstormarne i Nederländerna? Det törs jag inte
säga, ty då blir jag avritad om lördag - eller kanske redan om
fredag!

* * *

- - -



Vår tids stora idé = arbetets fördelning, leder till
släktets framgång och individens död! Vad är då släktet? Det är
totalitetsbegreppet, idéen, säga filosoferna och individerna tro det
och dö för idéen!

* * *

Det är märkvärdigt att förstarne alltid vilja vad folket
icke vill. Skulle icke ett sådant missförhållande kunna hjälpas på ett
mycket enkelt och lättfattligt sätt?

* * *

När jag vid mognare år läsit om mina skolböcker förvånas jag
icke över att vi människor äro sådana fän! Jag läste Lutheri Katekes
häromdan och då gjorde jag också

Några anmärkningar vid och ett nytt
Förslag till Katekes

icke att inlämna till Kommittén, och som härnedan
meddelas, så mycket som jag skrivit.

Första Budet kullslår tron på en Gud, ty det förutsätter att
andra gudar finnas, något som kristendomen även erkänner.

Not. Monoteismen, som är så firad, har haft ett dåligt inflytande
på människorna, ty den har berövat dem aktningen och kärleken för Den
Ende och Sanne, därigenom att förklaringen av det Onda uteblivit.

Andra och Tredje Buden innehålla verkliga hädelser,
därigenom att författaren lagt i munnen på Vår Herre sådana småaktiga
och dumma föreskrifter, vilka äro en förolämpning mot dennes
allvishet, och som skulle ha skaffat författaren ett åtal om han levat
i våra dagar.

Fjärde Budet skulle ha följande lydelse. Du skall icke låta
din medfödda vördnadskänsla för föräldrarne komma dig att beundra även
deras fel, och du behöver icke hedra dem mer än de förtjäna. Du är
under inga villkor skyldig föräldrar någon tacksamhet, ty de gjorde
dig ingen tjänst med att skaffa dig till världen; att de föda och
kläda dig, det bjuder dem både deras egoism och den borgerliga
lagen. De föräldrar som begära (det finnes till och med de som fordra)
tacksamhet av sina barn äro som procentare: de låta kapitalet gärna
riskeras bara de få ut räntan.

Not. 1. Varför föräldrar (i synnerhet fäder) oftare hata än älska
sina barn beror därpå, att barnen inkräkta på deras ekonomiska
välbefinnande. Det finnes föräldrar som behandla sina barn som aktier
av vilka de oupphörligt pocka på utdelning.

Not. 2. Detta Budet har grundlagt den ohyggligaste av alla
styrelseformer, familjetyranniet, mot vilket svårligen någon
revolution kan hjälpa. Mänskligheten skulle ha mera heder av
barnskyddsföreningar än av djurskyddsföreningar. (Forts.)

- - -

Sverige är en koloni, vilken haft sin blomstringsperiod,
stormaktstiden, och nu synes liksom Grekland, Italien och Spanien ingå
i den eviga sömnen.

Den ohyggliga reaktion som inträtt efter 1865, förhoppningarnes
dödsår, har verkat demoraliserande på det nya släkte som vuxit
upp. Större likgiltighet för det allmänna, större egoism, större
irreligiositet har man icke sett på långa tider i historien. Det
stormar ute i världen och folken ryta av harm mot förtrycket, men här
i landet firar man bara jubelfester.

Läseriet är den enda yttring av själsliv hos det sovande folket;
det är missnöjet, som kastat sig i armarne på den religiösa
resignationen för att icke falla i förtvivlan eller vanmäktigt raseri!

Läsare och Pessimister utgå från samma princip: tillvarons uselhet
och syfta till samma mål: att dö ifrån världen, leva med Gud.



Att vara konservativ på spekulation är den största synd en
människa kan begå. Det är ett attentat mot världsplanen för tre
skilling, ty den konservative söker hindra utvecklingen; han sätter
ryggen mot den rullande jorden och säger: stå still! Det finnes blott
en ursäkt: dumhet; dåliga affärer är ingen ursäkt, men väl ett motiv!

* * *

Jag undrar om inte Norge blir för oss som en ny klut på
gammalt kläde!

* * *

Stiernhielm som nu var en dum karl skrev redan på 1600-talet
så här om Sverige.


 Antingen är vårt land förflytt, förbytt och förändrat
Eller ha Svearna, liksom förr, med Göterna vandrat
Från sin köld; de ha utländskt folk här lämnat i ställe
Stackrar i vishet och vett, men i dårskap märkelig snälle.
Om på ett särskilt rum det släktet ville sig samla
Såg man femtio knappt bland tusende, lika de gamla...


* * *

- Nå, vad sägs om det här? frågade Borg när han slutat läsningen
och druckit litet konjak.

- Åh det är inte så illa; det kunde ha varit lite kvickare,
förstås, om man så vill, sade Sellén.

- Nå, vad säger Falk, då?

- Det är ju det där vanliga skränet - ingenting vidare. Ska vi gå
nu?

Borg såg på honom för att utröna om det var ironi, men där syntes
intet oroande.

- Jaså, sade Sellén, Olle har gått att söka sällare jaktmarker; ja,
han har det nog bra, han; nu slipper han väl middagsbekymmerna. Jag
undrar vad källarmästarn på Knappen ska säga om det här; han hade
visst en liten »lapp» som han kallar det! Ja! Ja!

- Vilken hjärtlöshet, vilken råhet! Fy fan sådan ungdom! utbröt
Falk, kastade pengar på bordet och tog på sina kläder.

- Är du sentimental? hånade Sellén.

- Ja det är jag! Adjö!

Och han gick!

- - -

