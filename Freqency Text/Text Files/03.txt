TREDJE KAPITLET
Nybyggarne på Lill-Jans.

Klockan var mellan åtta och nio den vackra majmorgonen, då Arvid
Falk efter scenen hos brodern vandrade gatorna framåt, missnöjd med
sig själv, missnöjd med brodern och missnöjd med det hela. Han önskade
att det vore mulet och att han hade dåligt sällskap. Att han var en
skurk, det trodde han icke fullt på, men han var icke nöjd med sig
själv, han var så van att ställa höga fordringar på sig, och han var
inlärd att i brodern se ett slags styvfar, för vilken han hyste stor
aktning, nästan vördnad. Men även andra tankar döko upp och gjorde
honom bekymrad. Han var utan pengar och utan sysselsättning. Detta
senare var kanske det värsta ty sysslolösheten var honom en svår
fiende, begåvad med en aldrig vilande fantasi som han var.

Under ganska obehagliga funderingar hade han kommit ner på Lilla
Trädgårdsgatan; han följde vänstra trottoaren utanför Dramatiska
Teatern och befann sig snart inne på Norrlandsgatan; han vandrade utan
mål och gick rätt fram; snart började stenläggningen bli ojämn,
träkåkar efterträdde stenhusen, illa klädda människor kastade
misstänksamma blickar på den snyggt klädde personen som så tidigt
besökte deras kvarter och utsvultna hundar morrade hotande mot
främlingen. Mellan grupper av artillerister, arbetshjon,
bryggardrängar, tvättmadammer och lärpojkar påskyndade han sina sista
steg på Norrlandsgatan och var uppe på Stora Humlegårdsgatan. Han gick
in i Humlegården. Generalfälttygmästarens kor hade redan tagit sitt
mulbete i anspråk, de gamla skalliga äppelträden gjorde försök att
sätta blom, lindarne stodo gröna och ekorrarne lekte uppe i
kronorna. Han gick förbi Karusellen och kom upp i allén till teatern;
där sutto pojkar som skolkat skolan och spelade knapp; längre fram låg
en målargosse på rygg i gräset och tittade upp till skyarne genom de
höga lövvalven; han visslade så sorglöst som om varken mästare eller
gesäller väntade på honom under det att flugor och andra yrfän gingo
åstad och dränkte sig i hans färgpytsar.

Falk kom upp på höjden vid Ankdammen; där stannade han och
studerade grodornas metamorfoser, observerade hästiglarne och fångade
en vattenlöpare. Därpå tog han sig för att kasta sten. Detta satte
hans blod i omlopp och han kände sig föryngrad, kände sig som en
skolkande skolpojke, fri, trotsigt fri, ty det var en frihet som han
med rätt stor uppoffring erövrat. Vid den tanken att fritt och efter
behag få umgås med naturen som han förstod bättre än han förstod
människorna, vilka blott hade misshandlat honom och sökt göra honom
dålig, blev han glad och all ofrid försvann ur hans sinne; och han
steg upp för att fortsätta sin väg ändå längre utom staden. Han gick
genom korset och befann sig på Norra Humlegårdsgatan. Han fick se att
några bräder fattades i planket mitt emot och att en gångstig blivit
upptrampad på andra sidan. Han kröp igenom och skrämde upp en gumma
som gick och plockade nässlor; han promenerade över de stora
tobakslanden, där Villastaden nu står, och befann sig vid porten till
Lill-Jans.

Här hade våren brutit ut på allvar över den lilla täcka lägenheten,
som med sina tre små stugor låg inbäddad mellan blommande syrener och
äppelträd skyddad för den nordliga vinden av granskogen på andra sidan
landsvägen. Här var en fullständig idyll uppdukad. Tuppen satt på
skalmarne till en dranktunna och gol, bandhunden låg och motade flugor
i solskottet, bien stodo som ett moln omkring kuporna,
trädgårdsmästaren låg på knä vid drivbänkarne och gallrade rädisorna,
lövsångarne och rödstjärtarne sjöngo i krusbärsbuskarne, halvklädda
barn jagade hönsen som ville undersöka grobarheten hos diverse nysådda
blomsterfrön. Över det hela låg en helblå himmel och bakom stod den
svarta skogen.

Invid drivbänkarne i skydd av planket sutto två män. Den ena var
klädd i svart hög hatt, utborstade svarta kläder, hade ett långt,
smalt, blekt ansikte och såg ut som en prästman. Den andre var en
civiliserad bondtyp, med sönderbruten men fet lagd kropp, hängande
ögonlock, mongoliska mustascher; han var högst illa klädd och såg ut
som vad som helst - hamnbuse, hantverkare eller artist - han såg
förfallen ut - på ett särskilt sätt.

Den magre, som tycktes frysa, oaktat solen låg rätt på honom, läste
högt ur en bok för den fete, vilken såg ut som om han prövat alla
jordens klimat och kunde med lugn fördraga dem alla.

Då Falk passerat grinden ut åt stora landsvägen hörde han tydligt
den läsandes ord genom planket och han ansåg sig kunna stanna och höra
på utan att stjäla några förtroenden.

Den magre läste med en torr entonig stämma, som saknade all klang,
och den fete gav då och då sin belåtenhet tillkänna med ett fnysande,
som stundom utbyttes mot ett grymtande och slutligen blev ett
spottande, när de vishetens ord han hörde gingo ut över det vanliga
människoförståndet. Den långe läste:

- »De högsta grundsatserna äro, som sagt är, tre: en absolut
ovillkorlig och tvenne relativt ovillkorliga. Pro primo: Den absolut
första rent ovillkorliga grundsatsen skall uttrycka den handlingen,
som ligger till grund för allt medvetande och som endast gör detta det
möjligt. Denna grundsats är Identiteten, A=A. Denna återstår och kan
på intet vis borttänkas, när man avskiljer alla medvetandets empiriska
bestämningar. Den är medvetandets ursprungliga faktum och måste
därföre nödvändigt erkännas; och dessutom är den icke såsom varje
annat empiriskt faktum någonting villkorligt, utan såsom en fri
handlings följd och innehåll är den alldeles ovillkorlig.»

- Förstår du Olle? avbröt läsaren.

- O, ja, det är ljuvligt! - »Den är icke som varje empiriskt faktum
någonting villkorligt.» - O, vilken karl! Mera, mera!

- »Då man yrkar», fortfor läsaren, »att denna sats är viss utan all
vidare grund -»

- Hör en sån filur - »viss utan all vidare grund», upptog
den tacksamme åhöraren, som därmed ville skaka från sig varje
misstanke om att han icke skulle förstå, »utan all vidare
grund»; så fint, så fint, i stället för om han bara sagt »utan
all grund.» -

- Ska jag fortsätta? eller ämnar du avbryta mig upprepade gånger?
frågade den förorättade läraren.

- Jag ska inte avbryta, gå på, gå på!

- »så», här kommer konklusionen (dråplig i sanning!) - »tillägger
man sig förmågan att sätta något.»

Olle fnös.

- »Man sätter därigenom icke A» (stora A) »utan blott, att A är A,
om och för så vitt A överhuvud är. Det är icke frågan om satsens
innehåll, utan blott om dess form. Satsen A=A är alltså till sitt
innehåll villkorlig (hypotetisk) och blott till sin form ovillkorlig.»
- Observerade du att det var stora A?

Falk hade hört nog; det var den fruktansvärt djupa filosofien från
Polacksbacken som förirrat sig ända hit att bekuva den råa
huvudstadsnaturen; han såg efter om icke hönsena fallit från sina
pinnar och om icke persiljan upphört att gro vid åhörandet av det
djupaste som på tungomål blivit talat vid Lill-Jans - Han förvånade
sig över att himlen satt kvar på sin plats oaktat den blivit kallad
till vittne vid en sådan förevisning av den mänskliga andens kraftprov
på samma gång hans mänskliga lägre natur tog ut sin rätt och han kände
en svår torka i strupen, varför han beslöt att gå in i en av stugorna
och begära ett glas vatten.

Han vände alltså om på sina steg och klev in i den stugan som
ligger till höger om vägen då man kommer från staden. Dörren till en
stor för detta bagarstuga stod öppen ut till farstun vilken icke var
större än en reskoffert. Inne i rummet fanns endast en fållbänk, en
sönderbruten stol, ett staffli och två personer; den ena av dessa stod
framför staffliet klädd i skjorta och byxor, vilka uppehöllos av en
svångrem. Han såg ut som en gesäll, men var artist, efter som han höll
på att måla skiss till en altartavla. Den andre var en ung man med
fint utseende och efter ställets råd och lägenhet verkligen fina
kläder. Han hade avtagit sin rock, vikt ner skjortan och betjänade för
tillfället målaren med sin präktiga byst. Hans vackra nobla ansikte
bar spår efter en föregående natts utsvävningar och han nickade då och
då till med huvudet, varvid han ådrog sig en extra tillrättavisning av
mästaren, vilken tycktes ha tagit honom i sitt beskydd. Det var just
slutrefrängen av en sådan där upptuktelse, som Falk råkade få höra, då
han steg in i farstun.

- Att du ska vara ett sådant svin och gå ut och supa med den där
slarven Sellén. Nu står du här och slösar bort din förmiddag i stället
för att vara på Handels-Institutet - höj lite på högra axeln - så där!
Förstörde du verkligen hela hyran så att du inte törs gå hem? Har du
ingenting kvar alls? Inte ett spår?

- Åhjo, nog har jag litet kvar, fastän det inte räcker så långt.

Den unge mannen tog upp en papperssudd ur byxfickan och vecklade ut
den, varvid två riksdalerssedlar blevo synliga.

- Ge mig de där, så ska jag gömma dem åt dig, tillrådde mästaren,
och tog helt faderligt hand om sedlarne.

Falk, som förgäves sökt göra sig hörd, ansåg nu vara så gott att gå
sin väg lika obemärkt som han kommit. Han gick sålunda ännu en gång
förbi komposthögen och de båda filosoferna och tog av till vänster ut
åt Drottning Kristinas väg. Han hade icke gått långt förr än han fick
sikte på en ung man, som slagit upp sitt staffli framför det lilla
albevuxna träsket strax där skogen börjar. Det var en fin smärt,
nästan elegant figur med något spetsigt mörklagt ansikte; ett
sprittande liv rörde sig genom hela hans person, där han stod
arbetande framför den vackra tavlan. Han hade tagit av sig hatt och
rock och tycktes befinna sig vid den förträffligaste hälsa och det
bästa humör. Han visslade, småsjöng och småpratade omväxlande.

Då Falk kommit tillräckligt långt fram på vägen för att få honom i
profil vände han sig:

- Sellén! God dag, gamle kamrat!

- Falk! Gamla bekanta ute i skogen! Vad i Guds namn vill det säga!
Är du inte i ditt verk så här dags på dan?

- Nej. - Men bor du härute?

- Ja, jag flyttade hit med några bekanta den första april; det blev
för dyrt att bo i stan - värdarne ä så kinkiga också!

Ett klipskt leende spelade i ena mungipan och de bruna ögonen
tindrade.

- Jaså, återtog Falk, då kanske du känner de där figurerna, som
suto och läste borta vid drivbänkarne.

- Filosoferna? Ja, då! Den där långe är extra ordinarie i
Auktionsverket med 80 rdr om året och den där korta, Olle Montanus,
han skulle egentligen sitta hemma och vara bild huggare, men sen han
kom på filosofien tillsammans med Ygberg, så har han upphört att
arbeta och nu går det baklänges för honom med raska steg. Han har
upptäckt att konsten är något sinnligt!

- Nå men vad lever han på?

- Ingenting just! Han står ibland modell åt den praktiske Lundell
och då får han en bit paltbröd, och det lever han på en dag eller så,
och så får han ligga på golvet i hans rum om vintrarne, för »han
värmer alltid litet», säger Lundell, när veden är dyr, och det var
ganska kallt här i april månad.

- Hur kan han stå modell som ser ut som en Quasimodo?

- Jo, det är på en korsnedtagning, där han skall vara den ena
rövaren, vars ben redan äro sönderslagna och den stackars fan har haft
höftsjuka, så att när han lägger sig över en stolskarm blir han ganska
bra. Ibland får han vända ryggen till och då blir han den andra
rövaren.

- Varför gör han ingenting själv då; har han ingen förmåga?

- Olle Montanus, kära du, är ett snille, men han vill inte arbeta,
han är filosof och han skulle nog ha blivit en stor man, om han bara
fått studera. Det är verkligen märkvärdigt att höra honom och Ygberg
när de tala; det är visst sant att Ygberg har läst mera, men Montanus
har ett så fint huvud att han knäpper honom i bland och då går Ygberg
sin väg och läser in ett stycke till; men aldrig får Montanus låna
hans bok.

- Jaså ni tycker om Ygbergs filosofi? frågade Falk.

- Åh, det är så fint! så fint! Du tycker väl om Fichte? Oj, oj, oj
en sådan karl!

- Nå, avbröt Falk, som icke tyckte om Fichte, vilka voro de två
figurerna inne i stugan?

- Jaså, du har sett dem också! Jo, den ena var den praktiske
Lundell, figur- eller rättare kyrkmålare och den andre var min vän
Rehnhjelm.

De sista orden försökte han uttala med en mycket likgiltig ton för
att göra intrycket dess starkare.

- Rehnhjelm?

- Ja; en mycket hygglig pojke.

- Han stod modell därinne?

- Gjorde han! Ja, den Lundell; han kan begagna människor; det är en
för märkvärdigt praktisk karl. Men kom med, så ska vi gå in och reta
honom, det är det roligaste jag har härute; då kanske du också kan få
höra Montanus tala och det är verkligen intressant.

Mindre lockad av utsikterna att få höra Montanus tala, än för att
få ett glas vatten, följde han Sellén och hjälpte honom bära staffli
och schatull.

I stugan hade scenen så till vida förändrats att modellen fått
sätta sig på den söndriga stolen och att Montanus och Ygberg slagit
sig ner i fållbänken. Lundell stod vid staffliet och rökte en
snarkande träsnugga för de fattiga kamraterna vilka fröjdade sig åt
blotta närvaron av en tobakspipa.

Då häradshövding Falk blivit presenterad tillvaratogs han genast av
Lundell, som ville höra hans mening om sin tavla. Denna befanns vara
en Rubens, åtminstone till ämnet om icke till färg eller
teckning. Därpå utgöt sig Lundell över de svåra tiderna för en artist,
tog ner Akademien, och häcklade Regeringen, som icke gjorde något för
den inhemska konsten. Han höll nu på att måla skiss till en altartavla
i Träskåla men han var så viss på, att den icke skulle bli antagen, ty
utan intriger och relationer, kom man ingenstans. Härvid kastade han
en forskande blick på Falks kläder för att se efter om han kunde duga
till att vara en relation.

En annan verkan hade Falks inträde haft på de båda filosoferna. De
hade i honom genast upptäckt en »som lärt», och de hatade honom, ty
han kunde beröva dem deras prestige inom det lilla samhället. De
växlade betydelsefulla blickar, vilka genast uppfattades av Sellén,
som därför frestades att visa sina vänner i deras glans och om möjligt
få en drabbning till stånd. Han fann snart sitt tvedräktsäpple,
måttade, kastade och träffade.

- Vad säger Ygberg om Lundells tavla?

Ygberg, som icke väntat att få ordet så snart, måste tänka några
sekunder. Därpå svarade han med markerad röst följande, allt under det
Olle gned honom i ryggen för att han skulle hålla sig styv.

- Ett konstverk kan, enligt min mening sönderdelas i två
kategorier: innehåll och form. Vad innehållet i detta konstverk
beträffar är det av djupt och allmänt mänskligt innehåll, motivet är
fruktbart, i och för sig, såsom sådant, och innebär alla de
begreppsbestämningar och potenser, som kunna göra sig gällande för
konstnärlig produktion; vad formen åter beträffar, vilken i sig skall
de facto manifestera begreppet, det vill säga den absoluta
identiteten, varat, jaget - så kan jag icke underlåta att finna den
mindre adekvat.

Lundell var smickrad av recensionen, Olle log saliga löjen, som om
han såg de himmelska härskarorna, modellen sov och Sellén fann, att
Ygberg hade gjort fullständig succès. Nu riktades allas blickar mot
Falk såsom den där skulle upptaga den kastade handsken, ty att det var
en handske, därom voro alla ense.

Falk kände sig både road och förargad och han letade i sitt minnes
gamla skräpgömmor efter några filosofiska väderbössor då han fick syn
på Olle Montanus, som på slutet fått ansiktskonvulsioner vilket
antydde att han ämnade tala. Falk tog på måfå, laddade med Aristoteles
och lossade av -

- Vad menar notarien med adekvat? Jag kan inte erinra mig att
Aristoteles begagnar det ordet i sin metafysik.

Det blev alldeles tyst i rummet och man kände att här gällde en
strid mellan Lill-Jans och Gustavianum. Pausen blev längre än
önskligt, ty Ygberg kände inte Aristoteles och skulle heldre dö än
erkänna det. Som han icke var kvick i slutledningarne, kunde han icke
upptäcka den bräsch Falk hade lämnat öppen; men detta kunde Olle och
han uppfångade den avlossade Aristoteles, tog honom med båda händerna
och slungade honom tillbaka på sin motståndare.

- Ehuru olärd, dristar jag mig dock undra huruvida häradshövdingen
har kullkastat sin motståndares argumenter. Jag tror att adekvat kan
sättas som bestämning i en logisk konklusion och gälla, såsom sådan,
oaktat icke Aristoteles nämner ordet i sin metafysik. Har jag rätt
mina herrar? Jag vet inte! Jag är en olärd man och häradshövdingen har
studerat de där sakerna.

Han hade talat med halvspända ögonlock; nu fällde han dem helt och
hållet och såg oförskämt blygsam ut.

- Olle har rätt mumlades från alla håll.

Falk kände att här måste tas itu med hårdhandskarne om
Uppsalahedern skulle kunna räddas; han gjorde en volt med den
filosofiska kortleken och fick upp ett Ess.

- Herr Montanus har förnekat översatsen eller helt enkelt sagt
nego majorem! Gott! Jag förklarar återigen att han gjort sig
skyldig till ett posterius prius; han har, då han skulle göra
ett hornslut förirrat sig och gjort syllogismen efter ferioque
i stället för barbara; han har glömt den gyllene regeln:
Cæsare Camestres festino barocco secundo och därför blev hans
konklusion limitativ! Har jag inte rätt mina herrar?

- Mycket rätt, mycket rätt, svarade alla, utom de båda filosoferna
som aldrig haft en logik i hand.

Ygberg såg ut som om han bitit i spik och Olle grinade som om han
fått snus i ögonen; men som han var en klipsk karl hade han också
upptäckt sin motståndares taktiska metod. Han fattade sålunda hastigt
det beslutet att icke svara på spörsmålet, utan tala om något
annat. Han drog sålunda fram ur minnet allt vad han läst och allt vad
han hört börjande med det referat av Fichtes Vetenskapslära som Falk
nyss hört genom planket. Och detta drog ut på förmiddagen.

Under tiden stod Lundell och målade och snarkade med sin sura
träpipa. Modellen hade somnat på den trasiga stolen och hans huvud
sjönk allt djupare och djupare tills det vid tolvtiden hängde mellan
hans knän, så att en matematiker kunde räknat ut när det skulle nå
jordens medelpunkt.

Sellén satt i öppna fönstret och njöt, och den arme Falk som drömt
om ett slut på den förfärliga filosofien måste ta hela nävar med
filosofiskt snus och kasta i ögonen på sina fiender. Pinan skulle ha
blivit utan ända, om icke modellens tyngdpunkt så småningom blivit
flyttad över på en av stolens ömtåligaste sidor, så att denna med ett
brak gick sönder och Rehnhjelm föll i golvet, varvid Lundell fick ett
tillfälle att bryta ut över dryckenskapslasten och dess bedrövliga
följder både för en själv och för andra, med vilka senare han menade
sig själv.

Falk som ville söka hjälpa den förlägne ynglingen ur hans bryderi,
skyndade att väcka en fråga på tal som kunde vara av det mest allmänna
intresse.

- Var ämna herrarne äta middag i dag?

Det blev så tyst att man hörde flugorna surra; Falk visste icke
han, att han trampat på fem liktornar på en gång. Lundell bröt först
tystnaden. Han och Rehnhjelm skulle äta på Grytan där de brukade äta,
emedan de hade kredit; Sellén ville icke äta där, emedan han icke var
nöjd med maten och han hade ännu icke deciderat sig för något ställe,
vid vilken osanning han kastade en frågande ängslig blick på
modellen. Ygberg och Montanus »hade mycket att göra» så att de icke
ville »förstöra sin dag» med att »klä sig och gå till stan» utan de
ämnade skaffa sig något därute; vad det var för något sade de inte.

Därpå började toaletten, vilken mest bestod i tvättningar ute vid
den gamla trädgårdsbrunnen. Sellén, som dock var sprätten, hade ett
tidningspapper gömt under fållbänken ur vilket han framtog kragar,
manschetter och krås - allt av papper; därpå tillbragte han en lång
stund på knä framför brunnsöppningen för att se sig knyta ett
brungrönt sidenband, som han fått av en flicka, och att lägga sitt hår
på ett särskilt sätt; när han därjämte gnidit av sina skor med ett
kardborrblad, borstat hatten med rockärmen, satt en druvhyacint i
knapphålet och tagit fram sitt kanelrör var han färdig. Vid hans
förfrågan om Rehnhjelm skulle komma snart, svarade Lundell, att han
icke hade tid ännu på några timmar, han skulle hjälpa honom att rita,
och Lundell brukade alltid rita mellan tolv och tu. Rehnhjelm var
undergiven och lydde, ehuru han hade svårt att skiljas från sin vän
Sellén, som han tyckte om, under det han däremot hyste avgjord
motvilja för Lundell.

- Vi träffas i alla fall i Röda Rummet i kväll? framkastade Sellén
tröstande och därom voro alla ense till och med filosoferna och den
moraliske Lundell.

Under vägen till stan invigde Sellén sin vän Falk i varjehanda
förtroenden rörande nybyggarne på Lill-Jans, varav inhämtades att han
själv brutit med Akademien på grund av skilda åsikter om konst; att
han visste med sig äga talang och att han skulle lyckas, om det ock
månde dröja, ehuru det var oändligt svårt att få ett namn utan att ha
fått kungliga medaljen. Även naturliga hinder reste sig emot honom;
han var född på Hallands skoglösa kust; han hade lärt sig älska det
stora och enkla i dess natur; publiken och kritiken tyckte för
närvarande om detaljer, småsaker och därför fick han icke sälja; han
skulle nog kunna måla som de andra, men det ville han icke.

Lundell däremot, det var en praktisk man - Sellén uttalade alltid
ordet praktisk med ett visst förakt -. Han målade efter folkets smak
och önskan; han led aldrig av indisposition; han hade visserligen
lämnat akademien, men av hemliga, praktiska, skäl och han hade icke
brutit med den, oaktat han gick omkring och berättade så. Han uppehöll
sig rätt bra med att teckna åt illustrerade magasin och skulle nog
oaktat sin obetydliga talang en dag lyckas, genom relationer och
särskilt genom intriger dem han fick lära sig av Montanus, som redan
gjort upp några planer, vilka Lundell med framgång realiserat - och
Montanus - det var snillet, fastän han var fasligt opraktisk.

Rehnhjelm var son av en fordom rik man uppe i Norrland. Fadern hade
ägt en stor egendom, vilken slutligen gått ifrån honom och stannat i
händerna på förvaltaren. Nu var den gamle ädlingen tämligen fattig och
hans önskan var, att sonen skulle hämta lärdom av hans förflutna och
genom att bli förvaltare återskaffa åt huset en egendom, och därför
gick denne nu på Handelsinstitutet för att lära sig
lantbruksbokhålleri, vilket han avskydde. Det var en snäll gosse, men
litet svag och han lät leda sig av den sluge Lundell, vilken icke
försmådde att taga ut arvode in natura för sina moraler och sitt
beskydd.

Emellertid hade Lundell och Rehnhjelm satt sig till arbetet, som
gick så till, att Rehnhjelm ritade under det mästaren låg i fållbänken
och övervakade arbetet, det vill säga rökte.

- Om du nu är flitig, så ska du få gå med mig och äta middag på
Tennknappen, lovade Lundell som kände sig rik med de två
riksdalrarne han räddat undan förstörelsen.

Ygberg och Olle hade dragit sig uppåt skogsbacken för att sova över
middagen. Olle var strålande efter sina segrar, men Ygberg var dyster;
han hade blivit överträffad av sin lärjunge. Han hade dessutom blivit
kall om fötterna och var ovanligt hungrig, ty det ivriga talet om äta
hade väckt slumrande känslor, vilka icke på ett helt år fått giva sig
luft. De lade sig under en gran; Ygberg gömde den dyrbara boken,
vilken han aldrig velat låna ut till Olle, väl inlindad i ett papper
under sitt huvud och sträckte ut sig i sin fulla längd. Han var blek
som ett lik, kall och lugn som ett lik, vilket uppgivit hoppet om en
uppståndelse. Han såg huru småfåglar åto granfrön ovanför hans huvud
och släppte ner skalen på honom, han såg huru en stind ko gick och
betade mellan alarne och han såg röken stiga upp från
trädgårdsmästarens köksskorsten.

- Är du hungrig, Olle? frågade han med matt stämma.

- Nej, sade Olle och kastade hungriga blickar på den underbara
boken.

- Den som vore en ko! suckade Ygberg, knäppte ihop händerna över
bröstet och överantvardade sin själ åt den allförbarmande sömnen.

När hans svaga andedrag blivit tillräckligt regelbundna lirkade den
vakande vännen fram boken så sakta att icke den sovande skulle störas;
därpå kastade han sig framstupa och började sluka det dyrbara
innehållet, varunder han glömde både Tennknappen och Grytan.

