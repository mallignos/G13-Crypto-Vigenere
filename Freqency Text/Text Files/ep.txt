Epilog till Röda Rummet (vilken aldrig trycktes).

Det finns bestämt icke en så ful gränd i Stockholm och ett sådant
gammalt smutsigt och dystert hus; inkörsgrinden står där inbjudande
som en uttjänad galge; kullerstenarne på gården ha under tidernas
fullbordan makat åt sig så mycket att några kortväxta arter av tåtel
och brodd kunna få skjuta upp. Och huset står där ensamt som en gammal
enstöring vilken sökt en avlägsen plats att få stå och ramla ihop på;
det har varit kröneri i gården så att ytterväggarne äro nerrökta;
skillnaden mellan fönsterkarmarne och muren är igengrodd så att det
ser ut som huset icke tvättat sig i ansiktet eller ögonen på en
mansålder; grunden har satt sig så att byggnaden fått slag i vänstra
sidan; takrännan har läckat och gråtit tårar som bildat svarta fåror
hela framsidan efter, rappningen har lossnat här och där och man kan
under stormiga nätter höra huru det rasslar ned för väggen i den breda
rännstenen. Det ser ut med ett ord som ett gammalt änkesäte för
fattigdomen, lättjan, vårdslösheten och lasten.

Och ändå finnas två människor som icke kunna gå förbi detta hus
utan att stanna och med rörelse och kärlek nästan betrakta denna
eländiga otrevliga gamla byggnad. För dem är den stora grinden en
äreport, ogräset och rännstenen en grönskande äng och en sorlande
bäck, det svarta huset en älskvärd ruin med ljuva rosenröda minnen;
det är ändå något mera, ty när de komma där förbi sjunger det i luften
och doftar det på marken, och de se solen skina på den mulnaste
höstdag, och de kunna till och med glömma sig så att de kyssa varandra
fastän ingen ser på, ty de ha nu alltid varit litet tokiga de goda
människorna!

För tre år sedan stod vår unge vän - vi måste ju vara vän med honom
sedan han ångrat sina ungdomsförvillelser och bett samhället om
förlåtelse och därtill blivit en respektabel man som tjänar staten och
bär purpur på rikssalen - vår unge vän stod tre trappor upp i det fula
huset och hade ett knappnålsbrev i mun, en hammare i bakfickan och en
hovtång under armen; och han stod på en stege och satte upp gardiner i
ett litet rum, ett mycket litet rum, som endast innehöll en liten
soffa, en liten toalett, ett litet skrivbord och en liten, liten säng
med röda och vita omhängen. Men ute i salen stod den trogne Isaac i
skjortärmarne och strök klister på en tapet som han lagt upp på en
strykbräda mellan två stolar; och han visslade emellanåt och han sjöng
en mängd okända sånger på aldrig hörda melodier; och när han blev
trött dukade han upp frukost på en tomlår framför fönstret; och
utanför fönstret lyste solen på grannens trädgård; den var inte stor
den trädgården där den låg inklämd mellan husmurarne, den hade bara
ett päronträd, men det blommade, och den hade två syrenbuskar som
också blommade, och mellan husgavlarna såg man himmelen och
masttopparna av vedskutorna vid Nybrohamnen. Han hade själv varit nere
på mjölkmagasinet och köpt smörgåsarne och portern; och han hade
tapetserat fruns rum, och han hade lagat låsen i herrns rum, och han
hade köpt stora nerier och murgrönor för att inte de fula
tamburfönstren med sina svarta karmar skulle skrämma den unga frun då
hon skulle hålla sitt intåg; han hade först tänkt stryka dem men han
var rädd att det skulle lukta oljefärg.

En droska stannar på gatan.

- Det är Borg, säger kandidat Isaac. Vad skall han här att göra?
Och så har han den där pesten Levin med sig!

Det var en lång visit på tio minuter och det var en pinsam stund,
men han tog den som varje annan prövning och han kände att han för
alltid brutit med det förflutna i ett avseende; i ett annat kände han
sig vara bunden, ty han hade på de tio minuterna varit tvungen att
skriva på igen. Och så kommer svägerskan fru Falk och revisorskan
Homan; och de finna tapeterna i salen vara för mörka och tapeterna i
fruns rum för ljusa, och gardinerna i herrns rum skulle ha varit en
småa bredare och mattan passar inte med möbeltyget och pendylen är
gammalmodig och ljuskronan är för dyr för att vara så enkel; men i
synnerhet är det en möbel i fruns rum som framkallar långvariga men
tysta överläggningar och som icke skänker de båda väninnorna någon ro;
och köket är svart och tamburen smutsig och uppgången förskräcklig;
för övrigt är det ganska nätt, man skulle inte kunna tro det en gång,
då man kommer in på den fasliga gården där det inte finns så mycket
som en portvakt engång!

Det var den andra plågan, men den gick över den som allt annat.

Men Isaac är icke så glad mera sedan hans tapeter blivit
recenserade och Falk inser ett ögonblick att det är ett eländigt
näste. Men han öppnar fönsterna för att släppa ut de orena andar som
varit inne i hans paradis lustgård och Isaac förklarar att han skall
låta bysätta dem under bröllopsdagarne så att de icke kunna vara
med. Och så, så kommer hon! Han stod i fönstret och såg henne på tusen
famnar, och han påstod och hade anspråk på att bli trodd, att det sken
av henne och att det blev ljust på gatan där hon gick fram; han ville
göra troligt att han vid ett annat tillfälle stått på Lejonbacken och
sett henne komma i hörnet av Hamngatan och Regeringsgatan. Han hade
för övrigt en mängd otroliga historier om hennes godhet, älsklighet
och skönhet naturligtvis, men inte en gång hon trodde på dem, så att
det icke lönar sig att upprepa dem.

Och när hon nu stiger in i den blivande våningen och finner allting
förtjusande, då går Isaac ut i köket och späntar stickor och gör eld i
spiseln; och när han kommer in igen bärande en bricka med chokolad, då
först saknas han, och det roar honom, ty han vet att ingen i världen
kan saknas av dem som älska och han finner deras fruktansvärda egoism
som de kalla kärlek rätt älskvärd; att den är berättigad erkänner till
och med världen.

* * *

Vad världen sade? Så här sa världen!

- Nå den där Falk som gick och gifte sig?

- Nej, med vem då?

- Med en lärarinna!

- Fy fan! En sån där med blåa glasögon och kortklippt hår!

Frågaren anser sig icke behöva begära flera upplysningar.

Hade han däremot fått svaret:

- Jo han har gift sig med Kockenströms dotter, då hade andra frågan
kommit fram så här:

- Nå fick han pengar?

Några vidare frågor gör inte världen och det är väl det - om så
vore. Men världen har även den oeftergivliga fordran, att personer som
besvärat prästen att lysa för sig tre gånger och besvärat församlingen
höra på och som tvingat världen att anställa genealogiska forskningar
och tvingat världen att hålla en referent vid bröllopet, världen har
den fordran att de skola vara lyckliga, annars ve dem!

Om hon kommer från skolan och är trött av arbetet, ledsen över
förödmjukelser, nedslagen av misslyckade bemödanden, och hon möter en
väninna på gatan som fattar hennes hand och säger du ser icke lycklig
ut, Elisabeth! Då - ve honom!

Om han kommer från sitt ämbetsrum med förtvivlan i hjärtat, ty han
har blivit förbigången vid befordran, och han möter en vän som tycker
att han ser nedslagen ut - Då - ve henne!

Olycklige I om I inte behagen vara lyckliga!

* * *

Det är en vinterkväll ett år eller mer därefter; hon sitter vid
sitt skrivbord i sitt rum och rättar temaböcker och han sitter vid
sitt bord i sitt rum och summerar bouppteckningar. Och pennorna rassla
och klockan knäpper och teköket spinner. Och när han ser upp från
papperen ser han på hennes vänliga ansikte om hon skall se upp och då
mötas deras ögon och de nicka åt varann som om de icke sett varann på
långliga tider och så skriva de igen. Men så tröttnar han:

- Nu få vi lov att prata en liten stund, säger han; och hon har
ingenting emot det, då det nyss fattade beslutet upphäves med absolut
majoritet.

Och vad tala de om? Det var just det som den hånaren Borg också
frågade en gång, då han förklarade äktenskapet vara en
naturvetenskaplig omöjlighet, och han framkastade som ett axiom att
den stund måste komma då man talat om allt för varandra, visste
varandras tankar och meningar om allt och då den absoluta tystnaden
måste inträffa! Den token!

Slut.
