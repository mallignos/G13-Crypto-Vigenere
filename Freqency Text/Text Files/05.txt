FEMTE KAPITLET
Hos Förläggaren.

Arvid Falk skulle börja sina försök hos den mäktige Smith - namnet
hade denne av en överdriven beundran för allt amerikanskt tagit sig då
han en gång i sin ungdom gjort en liten utflykt till det stora landet
-, den fruktade med sina tusen armar, vilken kunde göra en författare
på tolv månader av ganska dåligt virke till och med. Hans metod var
känd, men det fanns ingen som vågade begagna den, ty därtill fordrades
en exempellös grad av oblyghet. Den författare som togs om händer av
honom kunde vara säker om att få sitt namn färdigt och därför var
Smith överlupen av författare utan namn. Såsom ett exempel på huru
oemotståndlig han var och huru han kunde skjuta fram folk trots publik
och kritik, brukade följande anföras. En ung gosse som aldrig skrivit
förr, hade gjort en dålig roman som han bar upp till Smith. Denne
råkar tycka om första kapitlet - mera läste han aldrig - och
besluter att världen skall ha en ny författare. Boken kommer ut; på
omslagets baksida lästes: »Blod och Svärd. Roman av Gustaf
Sjöholm. Detta arbete av den unge och lovande författaren vars namn
redan länge varit känt och högt värderat i vida kretsar etc...
Karaktärernas djup ... klarhet... styrka. På det högsta rekommendera
åt vår romanläsande allmänhet.» Boken kom ut den 3 april. Den 4 april
stod en recension i den mycket lästa huvudstadstidningen
Gråkappan, i vilken Smith hade 50 aktier. Recensionen slutade:
»Gustaf Sjöholm är redan ett namn; vi behöva icke giva
honom det; och vi rekommendera detta arbete icke allenast åt den
romanläsande utan även åt den romanskrivande allmänheten.» Den 5
april stod boken annonserad i alla huvudstadens tidningar och i
annonsen följande utdrag: »Gustaf Sjöholm är redan ett namn; vi
behöva icke giva honom det.» (Gråkappan.)

Samma kväll stod en recension i Den Obesticklige, vilken
icke läses av någon alls. Där omtalades boken som ett mönster för usel
litteratur och Recensenten svor på att Gustaf Sjöblom (avsiktlig
misskrivning av Rec.) icke var något namn alls. Men som Den
Obesticklige icke lästes, så hördes icke oppositionen. De andra
huvudstadsbladen som icke i omdömen ville sticka av mot den ledande
vördnadsvärde Gråkappan och icke vågade för Smith, voro rätt milda,
men icke mer. De trodde att Gustaf Sjöholm skulle kunna med arbete och
flit i en framtid förskaffa sig ett namn.

Det var tyst några dagar, men i alla tidningar, i Den
Obesticklige med fetstil, stod annonsen och ropade: »Gustaf Sjöholm
är redan ett namn.» Men så dök där upp i X-köpings Allehanda en
korrespondens som for ut emot huvudstadspressens hårdhet mot unga
författare. Den hetlevrade brevskrivaren slutade: »Gustaf Sjöholm är
helt enkelt ett snille, trots doktrinära trähuvens opposition.»

Dagen efter stod annonsen ånyo, i alla tidningar och ropade:
»Gustaf Sjöholm är redan ett namn»; etc. (Gråkappan.) »Gustaf Sjöholm
är ett snille!» (X-köpings Allehanda.) Nästa häfte av magasinet
Vårt Land, utgivet av Smith, innehöll på omslaget följande
annons. »Det är en glädje kunna meddela våra många läsare, att
den högt uppburne författaren Gustaf Sjöholm, lovat oss
till nästa häfte en originalnovell» etc. Och så annons i tidningarne!
Till julen kom slutligen kalendern Vårt Folk. Bland författare
nämndes på titelbladet: Orvar Odd, Talis Qualis, Gustaf Sjöholm
m.fl. Faktum kvarstod: Gustaf Sjöholm var redan på åttonde månaden ett
namn. Och publiken, ja de kunde inte hjälpa det; de måste ha det i
sig. De kunde inte gå in i en boklåda och se på en bok förr än de
måste läsa det, de kunde inte ta i ett gammalt tidningspapper utan att
det stod där annonserat, ja det fanns icke något av livets
förhållanden under vilket de icke träffat på detta namn på en bit
tryckt papper; fruarne fingo det i matkorgen om lördagarne, pigorna
buro hem det från hökarboden, drängarne sopade upp det från gatan och
herrarne buro det i nattrocksfickan.

Med kännedom om denna Smiths stora makt, var det icke utan en viss
beklämning den unge författaren klättrade upp för hans mörka trappor i
Storkyrkobrinken. Länge fick han sitta och vänta och överlämna sig åt
de mest pinsamma betraktelser, tills dörren slås upp och en ung man
med förtvivlan i ansiktet och en pappersrulle under armen störtar
ut. Darrande inträdde Falk i det innersta rummet där den fruktade tog
emot. Sittande i en låg soffa, lugn och mild som en gud, nickade han
vänligt på sitt gråskäggiga med en blå mössa försedda huvud och rökte
så fridfullt sin pipa som om han icke nyss hade krossat en människas
förhoppningar eller stött en olycklig ifrån sig.

- God dag, god dag!

Och han undersökte med ett par gudablickar den nykomnes kläder,
vilka han fann snygga, men därför bad han honom icke sitta ändå.

- Mitt namn är... Falk.

- Jag har icke hört det namnet - Vad är herrns far?

- Min far är död -

- Nå, han är död! Gott! Vad kan jag göra för herrn?

Herrn upptog ur bröstfickan ett manuskript - och framlämnade det
till Smith; denne satte sig på detsamma utan att betrakta det!

- Nå, och detta skall jag låta trycka? Det är vers? Jaha, ja! Vet
herrn vad det kostar att trycka ett ark? Nej, det vet han icke!

Här stack han den okunnige i bröstet med pipskaftet.

- Har herrn något namn? Nej! Har herrn utmärkt sig på något sätt?
Nej.

- Jag har för dessa dikter erhållit lovord av Akademien -

- Vilken Akademi? Vitterhetsakademien! Ah, nå! Den som ger ut de
många flintsakerna! Nå!

- Flintsakerna!

- Ah, ja. Herrn vet ju Vitterhetsakademien! Nå! Nere i Museum vid
Strömmen, nå!

- Nej, herr Smith, Svenska Akademien, på Börsen...

- Nå ja! Den med Stearinljusen! Lika mycket! Det känner ingen
människa vad den är gott för! Nej, ser han, min gode herre, man skall
ha ett namn; som en Tegnell, en Öhronschlegel, en - Ja! Vårt land har
många stora skalder, som jag nu icke erinrar; men man skall ha ett
namn. Herr Falk! Hm! Vem känner Herr Falk? Icke jag åtminstone och jag
känner många stora skalder. Jag sade häromdagen till min vän Ibsen:
Hör nu,Ibsen - jag kallar honom du - hör nu Ibsen, skriv något åt mitt
magasin; jag betalar vad som helst! Han skrev, jag betalte - men jag
fick ock betalt. Nå!

Den förkrossade unge mannen hade velat krypa ner mellan
golvspringorna och gömma sig då han märkte att han stod inför en man
som fick kalla Ibsen du. Han ville ta igen sitt manuskript och springa
sin väg, som den där andre där nyss, ut, långt bort, till något större
vattendrag. Smith märkte nog detta.

- Nå! Herrn kan skriva svenskt, jag tror nog det! Herrn känner
också vår litteratur bättre än jag gör! Nå. Gott! Jag har fått en idé!
Jag har hört att det finnes, stora, sköna andliga författare långt
bort i tiden, under Gustav Eriksson eller hans doter Kristin; nå, ja
lika gott. Jag erinrar en, som har ett stort, mycket stort namn, som
skrivit ett stort versstycke om Guds skapade verk, tror jag! Håkan
heter han i förnamn!

- Haquin Spegel, menar herr Smith! Guds verk och vila!

- Ja, så! Nå! Jag har tänkt giva ut den! Vårt folk trängtar efter
religion i våra dagar; jag har märkt det; och man måste giva dem
något. Jag har visserligen nog givit dem förut av den Herman Franke
och Arndt men den stora Stiftelsen kan sälja billigare än jag och nu
vill jag giva något gott, för gott pris. Vill herrn antaga den saken!

- Jag vet icke vad mitt åliggande blir då det bara är fråga om en
omtryckning, svarade Falk, som icke vågade säga nej.

- Ack nå, en sådan okunnighet! Redaktion och korrekturet då! Äro vi
om ens! Herrn ger ut! Icke så! Ska vi skriva en liten lapp? Arbetet
utkommer häftesvis. Icke så? En liten lapp! Ge mig pennan och bläcket!
där! - Nå!

Falk lydde; han kunde icke göra motstånd. Smith skrev och Falk
skrev under.

- Så! Det var den saken! Nu den andra! Ge mig den lilla boken som
ligger där på hyllan! Den tredje hyllan! Så! Se nu, här! En broschyr!
Titel: Der Schutzengel. Nå, se nu vinjetten! En Ängel
med ett Ankare och ett skepp - det är en slättoppad skonare tror jag!
Man vet ju vilken välsignelse sjöförsäkringen utövar på det allmänna
sociala livet. Alla människor ha ju någon gång skickat något, mycket
eller litet, på ett fartyg över sjön. Icke sant? Nå! Alla människor
hava därför behov av sjöförsäkring. Icke sant? Nå! Detta hava icke
alla människor insett? Nej! Därför är det ju den vetandes plikt att
upplysa den ovetande? Nå! Vi veta, herrn och jag veta, alltså böra vi
upplysa. Denna bok handlar om att varje människa bör försäkra sina
saker, när hon skickar dem över sjön! Men denna bok är dåligt skriven!
Nå! - Därför skola vi skriva den bättre! Icke sant? Herrn gör mig en
novell på tio sidor till mitt magasin Vårt Land, och jag
fordrar att herrn skall hava förstånd att låta namnet Triton,
så heter ett nytt bolag som min brorson bildat och som jag vill
hjälpa, och man skall ju hjälpa sin nästa, icke sant? Nå! Namnet
Triton skall förekomma två gånger, icke mer och icke mindre;
men så att det icke märkes! Förstår herrn?

Falk kände något motbjudande i den erbjudna affären, men det låg ju
ännu icke något ohederligt i förslagen och han fick ju arbete hos den
inflytelserike mannen, och allting i en handvändning, utan någon
vidare ansträngning. Han tackade sålunda och antog.

- Herrn känner ju formatet! Fyra verktum på sidan ger mig fyrtio
verktum, à trettitvå rader. Nå! Vi ska skriva en liten lapp, kanske.

Smith skrev en lapp och Falk skrev under.

- Nå, så! Hör nu, herrn känner ju svenska historien? Se, nu, där på
hyllan igen! Där ligger en kliché, en trästock! Till höger! Nå! Kan
herrn säga mig vem den där damen är? Den skall vara en dronning!

Falk som till en början icke kunde se annat än en svart trälapp,
upptäckte omsider några mänskliga drag och förklarade att han trodde
det var Ulrika Eleonora.

- Sa jag inte det! Hihihi! Den klossen har varit begagnad som
dronning Elisabeth av England och stått i en amerikansk folkbok, och
nu har jag fått den för gott pris med en otalig hop andra. Nu låter
jag den passera för Ulrika Eleonora i mitt Allmogebibliotek. Det är en
god allmoge vi har; den köper så snällt mina böcker. Nå, så! Vill
herrn skriva texten?

Falks fint utbildade samvete kunde icke finna något egentligt orätt
häri, oaktat hans känslor voro mycket obehagligt berörda.

- Nå! Så skriva vi en liten lapp! Sexton sidor liten oktav à tre
verktum, à 24 rader. Så!

Och så skrevs det igen! Som Falk ansåg audiensen slutad gjorde han
min av att få igen sitt manuskript, på vilket Smith hela tiden hade
sutit. Men denne ville icke släppa det ur händerna, han skulle nog
läsa det, men det skulle komma att dröja, förklarade han.

- Nå, herrn är en förståndig man, som vet vad tiden är värd. Här
var nyss en ung man, också med vers, ett stort versstycke, som jag
icke kan använda. Nå, jag erbjöd honom det samma som jag erbjöd herrn;
vet herrn vad han sa! Han bad mig göra något som jag inte kan tala
om. Ja! det sa han och så sprang han. Han kommer inte att leva länge
den mannen! Adjö! Adjö! Herrn skaffar ju Håkan Spegel! Nå. - Adjö,
adjö.

Smith pekade med pipskaftet på dörrn och Falk avlägsnade sig.

Det var icke lätta steg han gick. Den trälappen var tung, där den
låg i hans rockficka, den drog honom mot marken, den röck honom
tillbaka. Han tänkte på den bleke unge mannen med manuskriptet som
vågat säga sådant åt Smith, och han fick högfärdiga tankar. Men så
uppdök minnet om gamla fäderneförmaningar och råd - och så framkom den
gamla lögnen att allt arbete är lika aktningsvärt och förehöll honom
hans högmod, och så tog han sitt förnuft till fånga och gick hem för
att skriva 48 verktum Ulrika Eleonora.

Som han varit ute i god tid, befann han sig sittande vid
skrivbordet redan klockan nio. Han stoppade en stor pipa, vek av två
ark papper, torkade sina stålpennor och skulle erinra sig vad han
visste om Ulrika Eleonora. Han slog upp Ekelund och Fryxell. Där stod
mycket under rubriken Ulrika Eleonora men om henne själv stod nästan
ingenting. Klockan halv tio hade han uttömt ämnet; han hade skrivit
upp när hon var född, när hon dog, när hon tillträdde regeringen, när
hon avsade sig den, vad föräldrarne hette och med vem hon var
gift. Det var ett ordinärt utdrag ur en kyrkbok - och det fyllde icke
mer än tre sidor - återstod sålunda endast tretton. Han rökte några
pipor.

Han grävde med pennan i bläckhornet som om han fiskat efter
midgårdsormar, men det kom ingenting upp. Han måste yttra sig om
hennes person, göra en lätt karaktärsteckning; han kände att han måste
uttala en dom om henne. Skulle han berömma henne eller riva ner henne?
Som han var indifferent i frågan kunde han icke besluta sig för
någondera förrän klockan blev elva. Han rev ner henne - och var på
slutet av fjärde sidan - återstod tolv. Här voro goda råd dyra. Han
skulle tala om hennes regering, men som hon icke regerat så var där
intet att tala om. Han skrev om Rådet - en sida - återstod elva; han
räddade Görtz ära - en sida - återstod tio! Han var icke halvvägs
ännu! Vad han hatade den kvinnan! Nya pipor, nya stålpennor! Han gick
tillbaka i tiden, han gjorde en återblick och som han var uppretad
råkade han stryka ner sitt gamla ideal Karl XII, men det gick så
kvickt att därigenom bara en enda sida blev lagd till de andra. Rest
nio! Han gick framåt i tiden och hackade på Fredrik I. En halv sida!
Han såg med längtande blickar ner åt papperet, såg var halvvägs låg,
men kunde aldrig komma dit. Han hade dock gjort sju och en halv små
sidor där Ekelund bara hade en och en halv. Han kastade trälappen på
golvet, sparkade den under byrån, kröp efter den igen, dammade av den
och lade den på bordet! Vilka kval! Han kände sig så torr i sin själ
som buxbomsstocken, han sökte skruva upp sig till åsikter dem han icke
ägde, han försökte uppväcka några känslor för den avlidna drottningen,
men hennes tråkiga drag ristade i trä, gjorde samma intryck på honom
som han på trälappen.

Han insåg då sin oförmåga och han kände sig förtvivlad, förnedrad!
Och det var denna bana han utbytt mot den andra! Han tog återigen sitt
förnuft till fånga och övergick till Skyddsängeln. Den var
ursprungligen författad för ett tyskt bolag som hette Nereus
och innehöll i korthet följande. Herr och fru Schloss hade utvandrat
till Amerika och där förvärvat stora ägodelar, vilka de, för att
berättelsen skulle bli möjlig, varit nog opraktiska att förvandla i
dyrbara lösören och nipper och, för att dessa desto säkrare skulle
förkomma och ingenting kunna räddas, skickat dem i förväg på en första
klassens ångare Washington, n:o 326 i Veritas, kopparförhydd och med
vatten täta skott försedd, samt assurerad i det stora tyska
sjöförsäkringsbolaget Nereus för 400.000 thlr. Nå! Herr och fru
Schloss avreste med barnen på den bäste ångaren på White-Star-Line,
Bolivar, vilken var assurerad i det stora tyska
sjöförsäkringsbolaget Nereus med en grundfond av 10.000.000
dollars, och ankommo till Liverpool. Resan fortsattes. De hade kommit
till Skagens Udde. Vädret hade naturligtvis varit vackert och himlen
strålande klar hela vägen, men just som de kommo till Skagens farliga
udde, bröt stormen naturligtvis lös; fartyget blev vrak, föräldrarne,
som voro livförsäkrade, drunknade, och garanterade därigenom de
räddade barnen en summa av 1500 pund sterling. Barnen blevo
naturligtvis mycket glada häröver och ankommo vid gott lynne till
Hamburg för att taga i besittning både livförsäkringssumman och
föräldraarvet. Döm om deras bestörtning, då de där fingo underrättelse
om att Washington, fjorton dagar förut strandat på Doggers Bankar och
att hela deras förmögenhet gått oassurerad till botten. Återstod
sålunda endast livförsäkringssumman. De skyndade till bolagets
agentur, men, döm om deras förskräckelse, då de fingo höra att
föräldrarne uraktlåtit inbetala sista premien som förfallit till
betalning dagen förut - vilket öde! - just samma dag de drunknade!
Barnen blevo häröver mycket ledsna och sörjde bittert sina föräldrar,
vilka så duktigt arbetat för dem. Gråtande föllo de i varandras armar
och svuro att de hädanefter alltid skulle sjöförsäkra sina saker och
aldrig försumma att inbetala sina livförsäkringspremier.

Och detta skulle nu lokaliseras och tillämpas på svenska
förhållanden, göras läsbart, till en novell, med vilken han skulle
göra sitt inträde i litteraturen! Återigen vaknade högmodets djävul
och viskade att han var en lump om han tog befattning med dessa saker,
men denna röst tystades snart ner av en annan röst som kom från
magtrakten och som åtföljdes av ovanliga sugande och stickande
känslor. Han drack ett glas vatten och rökte en ny pipa, men obehaget
ökades; hans tankar blevo mörkare; han fann sitt rum otrevligt, tiden
tycktes lång och enformig; han kände sig matt och nedslagen; allting
tycktes honom vara motigt; hans tankar voro fadda och rörde sig om
ingenting eller endast oangenäma ting och samtidigt ökades den
kroppsliga olusten! Han undrade om han var hungrig! Klockan var ett
och han brukade icke äta förr än tre! Han undersökte oroligt sin
kassa. Trettiofem öre! Alltså ingen middag! Det var första gången i
hans liv! Han hade aldrig haft sådana bekymmer förr! Men med
trettiofem öre behövde man icke svälta. Han kunde ju skicka efter bröd
och öl. Nej, det kunde han icke, ty det gick icke an, det passade
icke, och att gå själv ner på mjölkmagasinet? Nej! Och att gå ut och
låna? Omöjligt! Det fanns ingen han ville låna av! Med vissheten härom
rasade hungern fram som ett lössläppt vilddjur och rev honom och slet
honom och jagade honom kring rummet. Han rökte den ena pipan efter den
andra för att döva odjuret men det hjälpte intet. Nu gick en
trumvirvel nere på kaserngården och han såg huru gardisterna
marscherade upp med sina kopparflaskor för att få middag; det rökte ur
alla skorstenar han såg, middagsklockan ringde på Skeppsholmen, det
fräste i grannens, poliskonstapelns, kök och stekoset trängde ut genom
den öppnade farstudörren och in till honom; han hörde slamret av
knivar och tallrikar i rummet bredvid och huru barnen läste bordsbön;
stenläggarne nere på gatan sovo mätta sin middag på de tomma
matsäcksknytena; han var så övertygad om att hela staden åt middag i
denna stund, alla utom han ensam! Och han blev ond på Gud! Då sprang
en klar tanke genom hans hjärna. Han tog Ulrika Eleonora och
Skyddsängeln och lade in dem i ett papper varpå han skrev Smiths namn
och adress och så gav han budet sina trettio fem öre. Då andades han
lättare och lade sig på sin soffa och svalt med högmod i sitt sinne.

