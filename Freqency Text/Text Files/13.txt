TRETTONDE KAPITLET
Försynens Skickelse.

Fru Falk hade samma eftermiddag som mannen gått på Tritons
sammanträde, fått hem en ny blå sammetsklänning, med vilken hon nu i
förskott skulle förarga revisorskan Homan som bodde mitt över
gatan. Och ingenting var lättare och enklare, ty hon behövde bara visa
sig i fönstret - och därtill hade hon tusen anledningar -, allt under
det hon översåg de arrangemanger inne i rummen, varmed hon skulle
»krossa» sina gäster, som hon väntade till sammankomst
kl. 7. Direktionen för Barnkrubban Betlehem skulle nämligen
sammanträda och granska första månadsberättelsen, och som Direktionen
bestod av: Revisorskan Homan, vars man, enligt fru Falks mening var
högfärdig, därför att han var ämbetsman, Hennes Nåd Rehnhjelm, som var
högfärdig, därför att hon var adel, och Pastor Skåre, som var
huspredikant i alla förnäma hus och därför borde krossas, så skulle
hela Direktionen krossas, på det mest storartade och älskvärda sätt
som var möjligt. Iscen-sättningen var påbörjad redan vid den stora
bjudningen, till vilken allt gammalt mobilier, som icke hade något
antik- eller konstvärde blivit kasserat och ersatt av bländande
nytt. De uppträdande figurerna skulle frun sköta om ända till
sammanträdets slut, då detsamma skulle störas av Falk, vilken skulle
komma hem med en amiral - han hade lovat sin hustru minst en amiral,
med uniform och ordnar -, varpå Falk och amiralen skulle anhålla att
få inträda som betalande ledamöter i krubban och Falk därvid donera en
summa av den vinst han så oförskyllt emottagit vid utdelningen i
bolaget Triton.

Frun hade slutat sitt bestyr vid fönstret och ställde nu i ordning
på det pärlemorinlagda jakarandabordet där korrekturet på
månadsberättelsen skulle läsas. Hon dammade av agatbläckhornet, lade
silverpennskaften på sköldpaddshållaren, vände sigillet med
krysoprasskaftet så, att icke den borgerliga prägeln skulle synas,
skakade försiktigt på det av finaste ståltråd förfärdigade
penningskrinet så att valören av några därstädes som fångar insatta
värdepapper (hennes handkassa) blev läsbar och utdelade därefter sina
sista befallningar åt betjänten, som var klädd till parad. Och så
satte hon sig i salongen och intog en sorglös ställning, i vilken hon
skulle överraskas av anmälningen av hennes väninna revisorskan, som
nog skulle komma först - och det gjorde hon också. Och fru Falk
omfamnade Evelyn och kysste henne på kinden och fru Homan omfamnade
Eugenie, som tog emot henne vid matsalen, där hon uppehöll henne, för
att fråga hennes råd om det nya i möblemanget. Och revisorskan ville
icke dröja vid det fästningslika ekskåpet från Karl XII med de höga
japanska vaserna, emedan hon kände sig krossad därav, utan hon vände
sig mot ljuskronan, som hon fann för modern, och mot matbordet, som
icke var i stil; hon fann dessutom att oljetrycken icke hade att göra
bland de gamla familjeporträtten och hon behövde en god stund att
förklara skillnaden emellan en oljefärgstavla och ett oljetryck. Fru
Falk kom åt alla möbelkanter hon kunde för att väcka väninnans
uppmärksamhet med fraset av sin nya sammetsklänning, utan att
lyckas. Hon frågade väninnan om hennes tycke rörande den nya
brysselmattan i salongen, vilken denna fann skrikande mot gardinerna,
varför frun blev förargad och upphörde att fråga.

Man slog sig ner vid salongsbordet och började genast anlita
räddningsbojarne - fotografier, oläsbara versböcker och dylikt. Ett
litet pappersblad föll i händerna på revisorskan; det var tryckt på
rospapper med guldsnitt och bar titeln »Till Grosshandlaren Nicolaus
Falk då han fyllde 40 år».

- Ah, se där äro verserna, som lästes upp på bjudningen. Vem var
det som hade skrivit dem nu igen?

- Åh det är en talang som är god vän med min man. Han heter
Nyström.

- Hm! Det är eget att man inte hört det namnet! En sådan talang!
Men varför fick man inte se honom på bjudningen?

- Han var sjuk, beklagligen, kära du, så att han inte kunde komma.

- Jaså! Nå min kära Eugenie, det är rysligt ledsamt med din svåger!
Han är ju så illa däran!

- Tala inte om honom; det är en skam och en sorg för familjen, så
att det är fasligt!

- Ja, det var verkligen riktigt ledsamt på bjudningen, vet du, då
det kom folk och frågade mig efter honom. Ja, min kära Eugenie, jag
riktigt skämdes på dina vägnar -

Detta var för skåpet från Karl XII och japanska vaserna, tänkte
revisorskan.

- På mina vägnar? Åh jag ber så mycket, min mans menar du? högg fru
Falk in.

- Nå det är väl detsamma, förmodar jag!

- Nej för all del! Jag tänker visst inte svara för alla odågor som
min man behagar vara släkt med!

- Och så synd att dina föräldrar skulle vara sjuka också, sist på
bjudningen. Hur mår din kära pappa nu?

- Tack mycket bra! Du är så snäll och omtänksam av dig hör jag.

- Ack ja, skall man inte tänka längre än till sig själv! Är han
mycket sjuklig av sig den gamle - vad får jag kalla honom?

- Kapten, om du behagar!

- Kapten? Jag tycker alldeles jag påminner mig att min man sade att
han var - flaggskeppare, men det måtte vara detsamma. Och ingen av
flickorna heller var med om kvällen.

Det var för brysselmattan, menade revisorskan.

- Nej! De äro så nyckfulla av sig så dem kan man aldrig räkna på.

Fru Falk betraktade igenom hela sitt fotografialbum så att det
knäppte i bindningen. Hon var alldeles röd av ondska.

- Hör nu, lilla Eugenie, fortfor revisorskan, vad var det den där
obehagliga herren hette som läste opp verserna då om kvällen?

- Du menar Levin, konglig sekter Levin, det är min mans intimaste
vän -

- Nej, verkligen. Hm! Så underligt! Min man är revisor i samma
verk, där han är notarie, och, jag vill visst inte göra dig ledsen,
eller säga något obehagligt, sådant säger jag aldrig åt folk, min man
påstår, att han skall ha så dåliga affärer, så att det visst inte är
något passande sällskap för din man.

- Säger han det? Det är en sak, som jag inte känner, och som jag
inte heller lägger mig i, och jag skall säga dig, min kära Evelyn, att
jag aldrig lägger mig i min mans affärer, om det nu också finns folk
som göra det.

- Förlåt kära du, men jag trodde mig göra dig en tjänst med att
tala om det för dig!

Det var ljuskronan och matbordet! Återstod sammetsklänningen!

- Nå, återtog den goda revisorskan, din svåger lär ju, efter vad
jag hört...

- Skona mina känslor och tala icke om en förfallen människa!

- Är han verkligen förfallen? Jag hade hört, att han umgås med de
sämsta människor man kan se - - -

Här blev fru Falk benådad, ty betjänten anmälde hennes nåd
Rehnhjelm.

O, vad hon var välkommen! O, vad hon var ämabel, som ville göra dem
den äran!

Och det var hon verkligen den gamla damen med det välvilliga
utseendet, som endast den kan äga vilken genomgått stormarne med det
sanna modet.

- Nå, kära fru Falk, sade hennes nåd, sedan hon tagit plats: Jag
kan hälsa från svåger!

Fru Falk undrade vad ont hon gjort den människan, som nu också
skulle komma stickande, och hon svarade med en förorättad ton - Jaså!

- Åh, det är en sådan älskvärd ung man; han var uppe och hälsade på
min brorson i dag; de äro så goda vänner! Åh det är en riktigt
förträfflig ung man.

- Ja, är det inte? inföll revisorskan, som aldrig blev borta vid
frontförändringar. Vi ha just talat om honom.

- Jaså! Och vad jag mest beundrar, är hans mod att giva sig in på
en sådan bana, där man så lätt törnar på grund, men sådant behöva vi
icke frukta av honom, ty han är en person med karaktär och
grundsatser; tycker ni inte det fru Falk lilla.

- Jo, nog har jag alltid sagt så, men min man har icke varit av
samma mening.

- Ack, din man, inföll revisorskan, har alltid haft sina meningar
för sig.

- Jaså, han umgås med hennes nåds brorson? upptog fru Falk ivrigt.

- Ja, de ha ett litet kotteri där artister också äro med. Ni läste
ju om den unge Sellén, vars tavla köptes av Hans Majestät.

- Ja, visst, vi voro på expositionen och sågo den. Är han också
med?

- Ja, det är han. De lära ha det ganska bekymmersamt ibland, de
unge männen, som ungt folk mest alltid har då de skola arbeta sig fram
här i världen.

- Han lär ju vara poet, din svåger, sade revisorskan.

- Ja, det tror jag det; hm, han skriver alldeles utmärkt; han fick
pris i Akademien härom året och han blir nog något stort med tiden,
svarade fru Falk med full övertygelse.

- Ja, är det inte det jag alltid sagt, bekräftade revisorskan.

Och nu auktionerades med Arvid Falks förträfflighet så att han
redan var uppe i ryktets tempel då betjänten anmälde pastor
Skåre. Denne inträdde med hastiga steg och hälsade hastigt på
damerna.

- Jag ber om ursäkt jag kommer sent, men jag har icke många minuter
på mig; jag skall på sammankomst hos grevinnan von Fabelkrantz klockan
halv nio, och jag kommer direkt från min verksamhet.

- Åh att herr pastorn har så brått!

- Ja, min vidsträckta verksamhet ger mig aldrig någon ro. Kanske vi
därför få skrida till förhandlingarne med detsamma.

Förfriskningar inburos av betjänten.

- Behagar herr pastorn inte en kopp te, innan vi börja? frågade
värdinnan som åter erfor en liten missräknings obehag.

Pastorn kastade en blick över brickan.

- Jag tackar, nej; efter det finnes punsch, så tar jag det. Jag har
gjort till en regel, mina damer, att aldrig i mitt yttre liv utmärka
mig framför mina medmänniskor. Alla människor dricka punsch, jag
älskar icke denna dryck, men jag vill icke att världen skall säga, att
jag är bättre än den, och skrymteri är en last som jag avskyr! Får jag
lov att läsa upp förhandlingarne?

Han slog sig ner vid skrivbordet, doppade pennan och började.

»Under maj månad influtne gåvor till Barnkrubban Betlehem, vilka
härmed redovisas av Styrelsen.» Undertecknat »Eugenie Falk».

- Född, får jag lov att fråga...

- Ack det behövs inte, försäkrade fru Falk.

»Evelyn Homan»

- Född, om jag får be...

- Von Bähr, goda herr pastorn!

»Antoinette Rehnhjelm»

- Född, min nådiga...

- Rehnhjelm, herr pastor.

- Ack det är sant, gift med kusin, mannen död, barnlös! Vi
fortfara! »Influtne...»

Allmän (nästan allmän) bestörtning!

- Men, invände revisorskan! Sätter icke herr pastorn ut sitt namn?

- Jag är så rädd för skrymteri, mina damer, men om ni så önska!
Nåväl.

»Nathanael Skåre.»

- Skål herr pastorn, drick litet om ni behagar, innan ni börjar,
förklarade värdinnan, med ett förtjusande leende, som släcktes av när
hon såg att pastorns glas var tomt, varför hon fyllde på detsamma.

- Jag tackar, min fru, men vi få inte gå för häftigt på! Vi börja
alltså! Behagar ni läsa emot i manuskriptet!

»Influtne gåvor: Hennes Majestät Drottningen: 40 rdr. Grevinnan
v. Fabelkrantz: 5 rdr och ett par ullstrumpor. Grosshandlar Schalin: 2
rdr, en bunt kuvert, sex blyertspennor, och en flaska bläck. Fröken
Amanda Libert: en flaska Eau-de-Cologne. Fröken Anna Feif: ett par
manschetter. Lilla Calle: 25 öre ur sin sparbössa. Jungfru Johanna
Pettersson: ett halvt dussin handdukar. Fröken Emilie Björn: ett nytt
Testamente. Viktualiehandlaren Persson: en påse havergryn, en fjärding
potatis och en flaska syltlök. Handlanden Scheike: 2 par yllekal-»

- Mitt Herrskap, avbröt hennes nåd! Får jag lov att fråga: är det
meningen att detta skall tryckas?

- Ja, naturligtvis! svarade pastorn.

- Då skall jag be att få utträda ur Direktionen.

- Tror sålunda hennes nåd att sällskapet skulle kunna äga bestånd
genom frivilliga gåvor om givarnes namn icke trycktes? Bort det!

- Och välgörenheten skall sålunda giva glans och hävd åt den
lumpnaste fåfänga!

- Bort det! Icke så! Fåfängan är ett ont, väl, så; vi vända det
onda i godo, vi förvandla det i välgörenhet, är det icke gott!

- Jo, men vi få icke kalla en lumpen sak med ett vackert namn; det
är skrymteri!

- Hennes nåd är sträng! Skriften säger att man skall vara
förlåtande, förlåt dem deras fåfänga!

- Ja, herr pastor, jag förlåter dem, men icke mig själv! Att
sysslolösa fruntimmer roa sig med välgörenhet, det är förlåtligt, det
är bra, men att de kalla detta en vacker handling som blott är ett
nöje, ett nöje större än andra genom den retelse som offentligheten,
den största offentlighet som finnes, nämligen publikation i tryck, kan
skänka den, det är skamligt.

- Jaså, tog fru Falk i med hela styrkan av sin förfärliga logik;
menar hennes nåd det är skamligt att göra gott?

- Nej, min lilla vän, men att låta trycka, det man skänkt ett par
ullstrumpor, det anser jag vara nesligt.

- Nå, men att skänka ett par ullstrumpor, är väl att göra gott,
alltså är det nesligt att göra gott...

- Nej, att låta trycka det, mitt barn; ni skall höra vad jag säger,
tillrättavisade hennes nåd den envisa värdinnan, som icke gav sig ändå
utan fortfor:

- Jaså det är nesligt att trycka! Nå men bibeln är ju tryckt, då är
det nesligt också att trycka bibeln...

- Vill herr pastorn vara god och fortsätta förhandlingarne, avbröt
hennes nåd litet förnärmad av det ogrannlaga sätt varpå värdinnan
förfäktade sina dumheter, men denna gav icke tappt.

- Jaså hennes nåd anser under sin värdighet att byta mening med en
så ringa person som jag är - - -

- Nej, mitt barn, men behåll ni er mening, jag vill inte byta.

- Kallas detta att diskutera, får jag lov att fråga? Kanske pastorn
vill vara så god och upplysa oss om huruvida detta kan kallas att
diskutera, om den ena parten vägrar att svara på den andras bevis!

- Min bästa fru Falk, detta kan visserligen icke kallas att
diskutera, svarade pastorn med ett tvetydigt löje, som var nära att
bringa fru Falk i gråt. - Men låtom oss icke fördärva en god sak genom
split, mina damer. Vi inställa tryckningen tills fonden blir
större. Vi ha sett det unga företaget spira upp likt ett frö och vi ha
sett att många välvilliga händer äro hågade att vårda den unga
plantan; men vi måste tänka på framtiden. Sällskapet har en fond;
denna fond måste förvaltas, vi måste med andra ord vara betänkta på
att se oss om efter en förvaltare, en praktisk man som kan avyttra
dessa influtna medel och förvandla dem i penningar, vi måste med andra
ord välja en kamrer. En sådan person fruktar jag vi icke kunna få utan
pekuniär uppoffring - och vad får människan utan sådan uppoffring? Ha
damerna någon lämplig person att föreslå till nämnda syssla?

Nej, det hade icke damerna tänkt på.

- Nå, då får jag föreslå en ung man av allvarliga tänkesätt, som
jag tror skall vara lämplig. Har direktionen något emot att notarien
Eklund blir krubbans kamrer - mot ett skäligt arvode?

Nej, det hade damerna ingenting emot, i synnerhet som pastor Skåre
rekommenderade honom, och detta kunde pastor Skåre göra så mycket
hellre som notarien var en nära släkting till pastorn. Och så fick
sällskapet en kamrer med sex hundra riksdalers arvode.

- Mina damer, tog pastorn ordet, skola vi anse oss hava arbetat nog
i vingården för i dag?

Tystnad. Fru Falk tittar åt dörren om icke mannen skall komma.

- Min tid är kort och jag ser mig ur stånd att dröja. Har någon
något att tillägga? - Nej! - Med nedkallande av Guds bistånd till vårt
företag, som så vackert börjat, önskar jag oss alla nåd och
välsignelse och kan icke göra det med bättre ord än han själv lärt
oss, då han lärde oss bedja Abba, Käre Fader, Fader Vår...

Han tystnade, som om han var rädd för att höra sin röst, och
sällskapet höll händerna för ögonen, som om de blygdes att se varandra
i ansiktet. Pausen blev lång, längre än man kunde vänta; den blev för
lång, men ingen vågade bryta den; man såg efter mellan fingerna om
icke någon skulle börja röra på sig, då en häftig ringning ute i
tamburen åter ryckte sällskapet ner till jorden.

Pastorn tog sin hatt, drack ur sitt glas och påminde något litet om
en som vill smyga sin väg. Fru Falk strålade, ty nu skulle krossningen
komma och hämnden och upprättelsen, och en livlig eld strålade ur
hennes öga.

Och hämnden kom och krossningen också, ty betjänten bar in ett brev
som befanns vara skrivet av mannen och det innehöll - det fick inte
gästerna veta, men de sågo nog, för att genast förklara att de icke
ville besvära längre och att de hade dem som väntade på dem hemma.

Hennes nåd, som gärna ville stanna för att lugna den unga frun,
vars yttre tillkännagav en hög grad av oro och ledsnad, uppmuntrades
dock ingalunda häruti, utan visades däremot en sådan påfallande
uppmärksamhet vid klädernas påtagning, att det såg ut som om man ville
se henne på gatan så fort som möjligt.

Man skildes med rätt mycken förlägenhet, stegen dogo bort utför
trapporna, och de avgående kunde höra på de nervösa knyckarne i låset
som stängdes efter dem, att den stackars värdinnan längtade efter
ensamheten för att få ge fri luft åt sina känslor. Och det gjorde
hon. Ensam i de stora rummen, brast hon i häftig gråt; men det var
icke dessa tårar som likt ett majregn faller på ett gammalt dammigt
hjärta, det var vredens och ondskans etter, som nu fördunklade själens
speglar och sedan droppade ner och frätte som syra på hälsans och
ungdomens rosor.

