NIONDE KAPITLET
Förskrivningar.

Carl Nicolaus Falk och hans kära hustru suto vid kaffebordet en
morgon någon tid efter händelserna i förra kapitlet. Herrn var, emot
vanan, icke klädd i nattrock och tofflor, och frun hade en dyr
morgonrock på sig.

- Jo, du, de voro här i går och beklagade sorgen alla fem - sade
frun med ett muntert skratt.

- Det är då själva...

- Nicolaus! Kom ihåg! Det är slut med disken nu!

- Vad ska jag säga då, när jag blir arg?

- Man blir inte arg, man blir ond, för det första! Och så kan man
säga: »det är för märkvärdigt!»

- Nå! Det är för märkvärdigt, att du alltid skall traktera mig med
obehagliga saker. Låt bli att tala om sådant där, som retar mig.

- Förargar, min gubbe! - Jaså, jag skall gå och bära mina
bekymmer ensam, men du skall alltid lasta på...

- Lassa, heter det!

- Lasta, heter det, på mig dina förargelser. Hör du! Var det så som
du lovade, när vi gifte oss?

- Se, så! Inga resonemanger, ingen logik! Gå på du. De voro här
alla fem, mamma och dina fem systrar!

- Fyra systrar! Du har då inte mycket kärlek till din släkt!

- Din släkt! Det har då inte du heller!

- Nej! Jag tycker inte om dem!

- Nå, de voro här och beklagade sig över, att din svåger blivit
bortkörd från verket, och det hade de läst i Fäderneslandet. Var det
inte så?

- Jo! Och så voro de nog oförskämda att säga mig, att jag inte hade
någon rättighet mer att vara stursk -

- Högmodig, min gumma!

- Stursk, sa de; jag skulle aldrig ha nedlåtit mig att begagna ett
sådant uttryck!

- Nå. Vad svarade du? Du gav dem väl på tafsen.

- Ja, det må du lita på! Och det så att gumman hotade att aldrig
sätta sin fot inom mina dörrar mera.

- Nej, sa hon det? Tror du att hon håller ord?

- Nej, det tror jag inte! Men säkert är att gubben...

- Du ska inte säga gubben om din far så att någon hör det.

- Tror du att jag tillåter mig det då? - Emellertid kommer gubben -
oss emellan - aldrig hit mer.

Falk föll i djupa funderingar. Därpå återtog han.

- Är din mor högmodig! Är hon lätt att såra! Jag sårar så ogärna
människor, som du vet! Du måste säga mig hennes svaga, ömtåliga sidor,
så skall jag undvika att komma åt dem.

- Om hon är högmodig? det vet du väl, på sitt sätt. Om hon skulle
till exempel få höra att vi haft en bjudning, och hon och systrarne
inte blivit bjudna med, så skulle hon aldrig komma hit mer.

- Säkert?

- Ja, det kan du lita på!

- Det är för märkvärdigt att folk av hennes stånd -

- Vad pratar du?

- Nånå! Att fruntimmer kunna vara så känsliga! Hör du, hur är det
med din förening nu för tiden? Vad var det du kallade den?

- »För kvinnans rättigheter!»

- Vad skall det vara för rättigheter!

- Jo kvinnan skall få rå om sin egendom själv.

- Nå, får inte du det?

- Nej det får jag inte!

- Nå vad har du för egendom då, som du inte får rå om.

- Halva din, min gubbe! Min giftorätt!

- Kors i Jesu namn, vem har lärt dig sådana där dumheter?

- Det är inga dumheter, det är tidsandan ser du. Den nya
lagstiftningen skulle bli så: att jag skulle ha haft hälften när vi
gifte oss och med den hälften hade jag fått köpt vad jag velat.

- Och när du köpt opp den, så hade jag fått försörja dig ändå? Det
hade jag vackert gjort!

- Du hade väl varit tvungen, annars hade du fått arbetshus! Det
står så i lagen om den som inte vill försörja sin hustru.

- Nej, hör du, nu går det för långt! Men i alla fall. Har ni haft
sammankomst. Vad var det för folk? Tala om!

- Vi håller bara på med stadgarne ännu, på förberedande möten.

- Nå vad är det för folk?

- Det är revisorskan Homan och hennes nåd Rehnhjelm nu så länge.

- Rehnhjelm! Det är ett ganska gott namn! Jag tycker jag har hört
det förut. Men var det inte fråga om en syförening också, som ni
skulle grunda?

- Stifta, heter det! Jo, och kan du tänka dig att pastor Skåre
skall komma och läsa en kväll.

- Pastor Skåre är en förträfflig predikant och han umgås i stora
världen. Det är rätt min gumma, att du undviker dåligt sällskap. Det
finns ingenting som är så farligt för människan som dåligt
sällskap. Det sa alltid min far i världen, och det har blivit en av
mina strängaste principer.

Frun plockade brödsmulor och försökte med dem fylla sin tomma
kaffekopp; herrn letade i västfickan efter sin tandpetare för att taga
bort något kaffe som fastnat mellan tänderna.

De båda makarne funno sig generade i varandras sällskap. De visste
varandras tankar och de visste att den första, som bröt tystnaden
skulle säga en dumhet, något komprometterande. De valde i hemlighet
nya ämnen, prövade dem, men funno dem odugliga; alla stodo de i någon
korrespondens med, eller kunde sättas i förbindelse med vad som blivit
yttrat. Falk försökte upptäcka något bristfälligt i serveringen som
kunde ådraga sig hans ovilja, frun tittade ut genom fönstret för att
kunna se efter något omslag i vädret, men - förgäves.

Då kom betjänten och stack ut räddningsplankan med tidningarne på,
på samma gång han anmälde: notarien Levin.

- Bed honom vänta! befallde herrn.

Därpå lät han stövlorna skrika en stund över golvet så att den arme
väntande ute i tamburen måtte i tid bli underrättad om hans höga
ankomst.

Levin, på vilken den nyuppfunna väntningen i tamburen gjort ett
livligt intryck, infördes slutligen darrande i herrns rum, där han
mottogs kort som en supplikant.

- Har du blanketten med dig? frågade Falk.

- Jag tror det, svarade den häpne, och grävde upp en bunt
reversaler och växelblanketter av alla möjliga kulörer. I vilken bank
behagar bror helst gå in? Jag har till alla, så när som på en?

Oaktat situationens högtidliga karaktär måste Falk le, då han såg
halvskrivna reversal, på vilka ena namnet fattades, utskrivna växlar
utan acceptant och färdigskrivna växlar, som blivit refuserade.

- Vi ta väl Repslagarbanken, sade Falk.

- Det är verkligen den enda, som inte duger, för - att - där känner
man mig!

- Nå, Skomakarbanken, Skräddarbanken, var som helst, men fort!

Man stannade vid Snickarbanken.

- Nu, sade Falk, med en blick, som om han köpt den andres själ. Nu
skall du gå och skaffa dig nya kläder, men hos en uniformsskräddare,
så att du sedan kan få din uniform på kredit.

- Uniform? Det brukar ingen...

- Tyst! När jag talar! Den skall vara färdig om torsdag i nästa
vecka, då jag har min stora bjudning. Du vet att jag sålt min bod med
lager och att jag i morgon utfår mitt burskap som grosshandlare.

- Åh jag gratulerar - - -

- Tyst, när jag talar! Nu går du till Skeppsholmen, på visit! Med
ditt falska sätt och din oerhörda förmåga att prata skräp har du
lyckats vinna min svärmor. Nå! Du skall fråga henne vad hon tyckte om
den stora bjudningen i söndags här hemma hos mig.

- Här? Hade du...

- Tyst och lyd bara! - Då skall hon göra gröna ögon och fråga om du
var bjuden? Det var du naturligtvis inte, efter som ingen bjudning
varit! Nå! Ni uttrycka ömsesidig missbelåtenhet, bli goda vänner,
förtala mig, det vet jag att du kan; men du skall berömma min
hustru. Förstår du!

- Nej, inte riktigt!

- Det behöver du inte heller; bara lyda! En sak till: du kan säga
åt Nyström att jag blivit så högfärdig, att jag inte vill umgås med
honom. Säg det rent ut, så talar du sanning en gång! - Nej, stopp! Vi
ska vänta med det - sålänge. Du går till honom, talar om torsdagens
betydelse, föreställer honom de stora fördelar, de många välgärningar,
de lysande utsikter och så vidare. Du förstår.

- Jag förstår!

- Men så går du till boktryckaren med manuskriptet och - sedan -

- Sedan stöter vi ner honom!

- Nå, om du behagar uttrycka dig så, så må gå!

- Och jag läser opp verserna på bjudningen och utdelar dem?

- Hm, ja! En sak till! Försök att träffa ihop med min bror! Tag
reda på hans förhållanden och med vem han umgås! Nästla dig in hos
honom, stjäl hans förtroenden - det är lätt, bliv hans vän! Tala om,
att jag har bedragit honom, säg honom att jag är högfärdig, och fråga
honom hur mycket han begär för att han ändrar namn!

Levins vita anlete drogs över av en lätt skugga i grönt, som skulle
föreställa rodnad.

- Det där sista var litet otäckt, sade han.

- Va? Hör nu! En sak till! Som affärsman vill jag ha ordning i mina
affärer! Jag går i borgen för en så och så stor summa; jag får betala
den - det är ju klart!

- Åh! Åh!

- Ah prata inte! I händelse av dödsfall, så har jag ingen
säkerhet. Skriv den här reversen åt mig, ställd på Innehavaren och vid
anfordran; det är ju bara en formalitet!

Vid ordet Innehavaren gick en lätt darrning genom Levins leder och
han fattade pennan med tvekan, oaktat han väl visste att ingen
återgång fanns. Han såg ett perspektiv av halvsnygga karlar uppställda
i haye med käppar i händerna, lornjetter i ögonen och bröstfickorna
svullna av stämplat papper; han hörde knackningar på dörrar, spring i
trappor, kallelser, hot, anstånd; hörde Rådstuklockan slå då karlarne
skyldrade med sina spanska rör och han fördes med ett black om foten
fram till avrättsplatsen där han själv släpptes lös, men hans
medborgerliga ära föll för yxan under mängdens jubel.

Han skrev under. Audiensen var slut.

