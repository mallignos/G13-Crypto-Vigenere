ADERTONDE KAPITLET
Nihilism.

Då Falk en mycket regnig afton i september vandrade hem och kom in
på Grev-Magnigatan såg han till sin förvåning att det lyste i hans
fönster. När han kommit närmare så att han nerifrån kunde kasta en
blick in i rummet såg han uppe i taket en skugga, som liknade någon
som han sett förr men icke kunde erinra sig. Det var en bedrövlig
skepnad, vilken tog sig ännu sorgligare ut på nära håll. Då Falk
trädde in i rummet, satt Struve vid hans skrivbord med huvudet lutat i
händerna. Hans kläder voro våta av regnet och hängde ned mot golvet,
där vattenrännilar bildat sig och vilka sökte sitt avlopp genom
golvspringorna; hans hår hängde i stripor ner från huvudet och hans
eljes så styva engelska polisonger hängde som droppstenar ned emot
hans våta rock. Bredvid honom på bordet stod hans svarta hatt som böjt
knä av sin egen tyngd och tycktes sörja sin förlorade ungdom, ty den
bar ett lågt sorgflor.

- God afton, sade Falk; det var ståtligt främmande.

- Håna mig inte, bad Struve.

- Varför skulle jag inte det? Jag vet ingen orsak varför inte.

- Jaså, du har också blivit förstörd!

- Jo, det kan du lita på, så att snart blir jag också konservativ!
Du har sorg ser jag; jag hoppas jag får gratulera.

- Jag har förlorat en liten.

- Nå då får jag gratulera den! - Säg mig, vad vill du mig
egentligen? Du vet att jag föraktar dig; det gör du väl själv också,
förmodar jag? Inte sant?

- Visserligen, men hör du min vän, tycker du inte att livet är
bittert nog utan att man skall i onödan behöva förbittra det för
varandra? Om Gud eller Försynen roar sig med den saken, så skall väl
icke människan också förnedra sig därhän!

- Nå det var en förnuftig tanke; den hedrar dig! Vill du inte ta
min nattrock på dig, medan din bonjour torkar; du sitter bestämt och
fryser.

- Tack ska du ha, men jag måste gå snart.

- Åh du kan stanna en stund med mig, så få vi tala till punkt en
enda gång.

- Jag talar så ogärna om mina olyckor.

- Tala om dina brott då!

- Jag har icke begått sådana!

- Åh, stora! Du har lagt din tunga hand på de förtryckta, du har
trampat på de sårade, du har hånat de elända! Minns du sista strejken
då du ställde dig på ordningsmaktens sida!

- På lagens, min bror!

- Ha, lagen! Vem har skrivit lagen för den fattige, din dåre! Jo
den rike! Det vill säga herren för slaven!

- Lagen har hela folket och det allmänna rättsmedvetandet skrivit -
den har Gud skrivit!

- Spar på dina stora ord när du talar med mig! Vem skrev 1734 års
lag? Herr Cronstedt! Vem var det som skrev sista lagen om
prygelstraffet? Det var överste Sabelmann -, det var hans motion - och
den drevs igenom av hans bekanta, som då utgjorde majoriteten! Överste
Sabelmann är icke folket och hans bekanta äro icke allmänna
rättsmedvetandet. Vem skrev lagen om Bolagens rätt? Häradshövding
Svindelgren! Vem skrev den nya riksdagsordningen? Assessor Vallonius!
Vem införde lagen om »laga skydd», det vill säga lagen om den rikes
skydd mot den fattiges rättmätiga anspråk? Grosshandlar Kryddgren!
Håll mun på dig! Jag kan dina fraser! Vilka skrevo den nya
successionsordningen? Lagbrytare! Vilka ha skrivit skogslagen? Tjuvar!
Vem skrev lagen om Privatbankernas se delutgivningsrätt? Svindlare!
Och detta påstår du att Gud har gjort? Stackars Gud!

- Får jag ge dig ett råd, ett råd för livet, som erfarenheten har
givit mig. Om du vill förekomma den självförbränning, du, som
fanatiker går till mötes, så anlägg med det snaraste en ny synpunkt
över saker och ting; öva dig i att se världen i fågelperspektiv, och
du skall se huru smått och betydelselöst allt förefaller; utgå ifrån,
att det hela är en sophög, att människorna äro avskräden, äggskal,
morotstjälkar, kålblad, traslappar så blir du aldrig överrumplad mer,
förlorar aldrig någon illusion mer, men du skall däremot erfara en hel
mängd glädje, varje gång du ser ett vackert drag, en god gärning;
anlägg med ett ord ett lugnt och stilla världsförakt - du behöver icke
befara att bli hjärtlös för det.

- Synpunkten har jag icke ännu, det är sant, men världsföraktet har
jag delvis. Men det är också min olycka, ty när jag ser något enda
bevis på godhet eller ädelmod älskar jag återigen människorna, och
överskattar dem och blir lurad på nytt!

- Bliv egoist! Ge människorna fan!

- Jag fruktar, jag inte kan det!

- Sök dig en annan sysselsättning. Slå dig i hop med din bror; han
tycks trivas här på jorden. Jag såg honom i går på kyrkostämman i
Nikolai -

- På kyrkostämman?

- Han är kyrkoråd! Åh det är en karl med framtid. Pastor Primarius
nickade åt honom! Han blir nog stadsfullmäktig snart som alla
tomtägare.

- Hur går det med Triton nu för tiden?

- Åh de håller på med obligationer nu; där har din bror ingenting
förlorat, om han också ingenting vunnit, nej han har andra affärer.

- Låt oss slippa tala om den mannen -

- Men han är ändå din bror!

- Är det någon förtjänst hos honom, att han är min bror? Men nu ha
vi talat hit och dit, säg mig nu ditt ärende!

- Ack jag skall på begravning i morgon och jag har ingen frack.

- Nå, det kan du få...

- Tack min bror, du befriar mig från en stor förlägenhet. Det var
den saken, men det finns en annan också av ändå mera grannlaga natur -

- Varför väljer du mig, din fiende, till förtrogen i sådana
grannlaga fall? Det förvånar mig!

- Därför att du är en människa med hjärta...

- Lita inte på det nu längre! Nå gå på...

- Du har blivit så nervös och olik dig, du som var så mild förut!

- Det var ju det, jag sa! Säg ut nu!

- Jag ville fråga, om du skulle vilja följa med till kyrkogården?

- Hm! Jag? Varför ber du ingen av dina kamrater i Gråkappan?

- Därför att det finnes omständigheter! Jag kan säga det åt dig!
Jag är inte gift!

- Inte gift? Du altarets och sedernas försvarare, lossar du på de
heliga banden?

- Fattigdomen, omständigheterna! Men jag är lika lycklig ändå! Min
hustru håller av mig och jag henne och det är alltihop! Det är en
annan omständighet också! Barnet råkade av vissa skäl att bli odöpt;
det var tre veckor, då det dog, och därför får det icke präst vid
graven, men det törs jag inte tala om för min hustru, för då skulle
hon bli förtvivlad, därför har jag sagt åt henne att prästen möter ute
på kyrkogården; så mycket att du vet det. Hon stannar naturligtvis
hemma själv. Du kommer bara att träffa två personer; den ena heter
Levi; han är yngre bror till direktören i Triton och sitter på
bolagets kontor; det är en älskvärd ung man med ett ovanligt gott
huvud och ändå bättre hjärta. Du ska inte skratta, jag ser nog att du
tror jag lånat pengar av honom, det har jag också, förstås; men det är
en man du skall komma att tycka om! Och så är det min gamle vän doktor
Borg, som skött barnet. Det är en fördomsfri man med mycket avancerade
tänkesätt - och den skall du nog komma att förstå dig på. Nå, nu kan
jag väl räkna på dig; vi bli bara vi fyra i vagnen, och den lilla i
kistan naturligtvis.

- Ja jag skall komma!

- Men jag får be dig om en sak till. Ser du, min hustru har
religiösa betänkligheter rörande den lillas salighet, efter som hon
dog utan döpelse, och hon frågar alla människor om deras tanke för att
få sinneslugn.

- Nå du kan väl Augsburgiska bekännelsen?

- Det är inte frågan om några bekännelser nu!

- Men när du skriver i tidningen är det alltid fråga om den
officiella tron -

- Tidningen ja, det är ju bolagets sak - om bolaget vill
upprätthålla kristendomen, så kan det ju få; när jag arbetar åt
bolaget, så... det är en sak för sig... Du skall vara snäll och
hålla med henne, om hon säger att hon tror barnet vara saligt!

- Nå ja, för att göra en människa lycklig kan jag väl förneka tron,
i synnerhet som den inte är min. Men du måste tala om var du bor
också!

- Vet du var Vita Bergen ligga?

- Jo, det vet jag! Du bor kanske i det där spacklade trähuset på
bergsknallen?

- Hur känner du det?

- Jag har varit där en gång.

- Du kanske är bekant med den där socialisten Ygberg, som förstör
folket för mig. Jag är vicevärd där åt Smithen och bor hyresfritt mot
att jag driver in hyrorna; men när de inte kan betala så prata de ett
slags dravel som han har lärt dem »om arbete och kapital» och annat
sånt där, som har stått tryckt i skandaltidningar.

Falk blev tyst.

- Känner du den där Ygberg?

- Ja det gör jag! Vill du prova fracken nu?

Sedan Struve satt fracken på sig, drog han sin våta bonjour ovanpå,
knäppte den upp till hakan, tände en väl tuggad cigarrstump, som satt
uppträdd på en stryksticka - och gick.

Falk lyste honom utför trapporna.

- Du har långt att gå, sade Falk för att göra avskedet något mera
avrundat.

- Ja, det ska Gud veta! Och ingen paraply har jag.

- Och inte överrock! Vill du inte ta min vinterrock så länge!

- Jo, tack, så mycket, men det är för beskedligt av dig!

- Jag kan ju få igen den vid tillfälle!

Falk återvände in i rummet, hämtade överrocken och släppte den ner
till Struve som stod nere i farstun, och efter ett kort godnatt gick
han in. Men luften föreföll honom så kvav, att han öppnade
fönstret. Därute föll höstregnet så stritt och smällde mot takplåtarne
och störtade ner på den smutsiga gatan. Från kasernen mitt emot hördes
taptot rulla, under det korum sjöngs i logementen, genom vilkas
öppnade fönster lösryckta psalmstrofer trängde sig ut.

Falk kände sig ödslig och trött! Han hade väntat få leverera batalj
med en representant för allt vad han ansåg fientligt, men fienden hade
flytt och på samma gång delvis besegrat honom. Om han sökte göra sig
reda för vad striden egentligen rörde, kunde han det icke; och vem som
hade rätt, kunde han icke heller få klart för sig. Och han började
undra om icke hela saken, vilken han gjort till sin, de förtrycktes
nämligen, blott var en overklighet. Ögonblicket därefter förebrådde
han sig denna feghet och den permanenta fanatism, som glödde ini honom
flammade åter upp; han fördömde sin svaghet, som oupphörligt narrade
honom till medgivanden; nyss hade han haft fienden i sina händer och
han hade icke allenast icke visat honom sin djupa avsky, utan även
behandlat honom med välvilja och visat honom sympati; vad skulle denne
få för tankar om honom hädanefter. Denna hans godsinthet var icke
någon förtjänst, då den hindrade honom att fatta kraftiga beslut, den
var blott en moralisk slapphet, som gjorde honom oförmögen till en
strid, vilken han kände sig allt mindre vuxen. Han erfor livligt
nödvändigheten av att släcka under pannorna, vilka icke längre skulle
kunna motstå ett så högt tryck, då ingen ånga förbrukades, och han
tänkte på Struves råd, och han tänkte så länge att han slutligen
befann sig i ett kaotiskt tillstånd, under vilket sanning och lögn,
rätt och orätt dansade omkring i en behaglig endräkt och hans hjärna,
i vilken begreppen genom akademisk uppfostran legat skönt sorterade,
skulle snart likna en blandad kortlek. Han lyckades märkvärdigt väl i
att inarbeta sig i ett tillstånd av indifferentism, han övade sig i
att söka vackra motiv för fiendens handlingar, och han gav sig efter
hand själv orätt, kände sig försonligt stämd mot världsordningen, kom
slutligen upp till den höga synpunkten och fann att det i själva
verket var ganska betydelselöst om det hela överhuvud var svart eller
vitt; och, om det var svart, så fanns ju ingen säkerhet för att icke
det skulle så vara, och då anstod det icke honom att önska det
annorlunda. Han fann detta själstillstånd behagligt, ty det medförde
en känsla av lugn, som han icke erfarit på de många år, han gått i oro
för mänskligheten. Han njöt av detta lugn i förening med en pipa stark
tobak tills städerskan kom in för att bädda och på samma gång
överlämna ett brev, som brevbärarn nyss stuckit in. Brevet var
undertecknat Olle Montanus och var mycket långt samt tycktes delvis
göra ett livligt intryck på Falk. Det hade förövrigt följande lydelse.



Käre Broder!

Ehuru Lundell och jag nu avslutat våra arbeten och
snart inträffa i Stockholm, har jag dock ett behov att uppteckna mina
intryck av de förflutna dagarne härstädes, emedan de varit av stor
betydelse för mig och min andliga utveckling, ty jag har kommit till
ett resultat; och står nu förvånad som en nykläckt kyckling tittande
på världen med nyöppnade ögon och sparkande på äggskalen, som så länge
hållit undan ljuset. Detta resultat är visserligen icke nytt; Platon
hade redan sagt det innan kristendomen kom: verkligheten, världen den
synliga är blott ett sken, en skuggbild av idéerna; det vill säga
verkligheten är något lågt, betydelselöst, sekundärt, tillfälligt. Ja
väl! Men jag vill förfara syntetiskt och börja med det enskilta för
att därifrån leta mig fram till det allmänna.

För det första vill jag tala om mitt arbete, som blev föremål för
riksdagens och regeringens gemensamma omsorger. Vid altaret i Träskåla
kyrka stodo tvenne figurer av trä; den ena var sönderslagen, men den
andra var hel. Den hela höll ett kors i handen och var en kvinnofigur;
av den sönderslagna figuren funnos två säckar med spillror förvarade
inne i sakristian. En lärd fornforskare hade undersökt båda säckarnes
innehåll för att kunna bestämma den sönderslagna figurens utseende,
men han hade endast kommit till gissningar. Han gick dock grundligt
tillväga; han tog ett prov av vita färg varmed figuren varit grundad
och inskickade till farmaceutiska institutet och fick sålunda
bekräftat att den höll bly och icke zink, alltså var figuren äldre än
1844, emedan zinkvitt först kom i bruk det året. (Vad skall man säga
om ett sådant slutsätt, då ju figuren kunnat vara ommålad.) Därpå
inskickade han ett prov av virket till snickareämbetet i Stockholm,
och han erhöll det svaret att det var björk. Figuren var alltså av
björk förfärdigad före 1844. Men det var icke dit han ville komma utan
han hade anledningar (!), det vill säga, han önskade för sin heders
skull, att bilderna skulle vara från 1500-talet, och han skulle helst
velat, att de varit gjorda av den store (naturligtvis store efter som
hans namn varit så väl inskuret i ek, att det bevarat sig ända till
våra dagar) Burchard van Schiedenhanne, som skurit korstolarne i
Västerås domkyrka. De lärda undersökningarne bedrevos vidare. Han hade
stulit en smula gips från figurerna i Västerås och detta inskickades
nu med gipsprovet från Träskåla sakristia till Ekole pollyteknick (jag
kan inte stava't) i Paris. Svaret var krossande för belackarne:
analysen utvisade att gipsarne hade lika sammansättning 77
ekvivalenter kalk och 23 svavelsyra och alltså (!) voro figurerna från
samma epok. Figurerna voro sålunda bestämda i anseende till åldern;
den hela blev avritad och »inskickad» (de ha en förfärlig passion de
där lärda att »skicka in» allting) till antikvitetsakademien; återstod
att bestämma och rekonstruera den sönderslagna. I två år skickades de
båda säckarna mellan Uppsala och Lund; de båda professorerna råkade
den gången olyckligtvis vara av skilda meningar varav strid uppstod;
professorn i Lund som just blev rektor skrev en avhandling om figuren
till sitt rektorsprogram och krossade professorn i Uppsala, som i
stället fick svara med en broschyr. Lyckligtvis uppträdde i samma
stund en professor vid Konstakademien i Stockholm med en alldeles ny
åsikt och därigenom inträffade som alltid att Herodes och Pilatus
»jämkade» på sina meningar och störtade sig över och söndersleto
Stockholmarn med hela ettern hos småstadsbor. »Jämkningen» blev den,
och därvid stannade man: att den sönderslagna figuren föreställt
Otron, emedan ju den hela figuren måste föreställa Tron, som
symboliserades av korset. Gissningen (den Lundensiska) att den
sönderslagna föreställt Hoppet, emedan man funnit ett ankarklo i ena
säcken förkastades, emedan detta måste (!) förutsätta tillvaron av en
tredje figur Kärleken, av vilken ej fanns spår och icke plats heller,
varförutom visades (med exempel ur Historiska Museets rika samling av
pilspetsar) att ankarkloet icke var ett sådant utan en pilspets,
hörande till de vapen varmed Otron symboliseras, se Ebr. Br. 7 k. 12
v., där det talas om Otrons blinda skott, jämfört med Jesajas 29 k. 3
v. där Otrons pilar nämnas flerestädes. Formen på pilspetsen vilken
fullkomligt liknade dem från riksföreståndaren Stures tid, avlägsnade
det sista tvivlet om figurens ålder.

Mitt göra var nu att efter professorernas idé tillverka en bild av
Otron såsom pendang till Tron. Programmet var givet och ingen tvekan
fanns. Jag sökte en manlig modell, ty det måste vara en man; jag fick
söka länge, men jag fann honom, ja jag tror att jag fann Otron själv i
egen person - och jag lyckades - brilljangt! Där står skådespelaren
Falander nu till vänster om altaret med en mexikansk pilbåge lånad
från skådespelet Ferdinand Cortez och en rövarkappa från Fra Diavolo;
men folket säger att det är Otron som sträcker vapen för Tron, och
kontraktsprosten som höll invigningspredikan talade om de härliga
gåvor som Gud ibland kunde giva människan och särskilt nu mig, och
greven som vi åto invigningsmiddag hos förklarade att jag gjort ett
mästerverk som gott kunde jämföras med antikens (som han sett i
Italien), och en student som var på kondition hos greven grep
tillfället att få trycka vers och utdela, vari han utvecklade
begreppet det sublimt sköna och gjorde en historik över djävulsmyten.

Nu har jag som en sannskyldig egoist talat om mig själv! Vad skall
jag säga om Lundells altartavla. Så här ser den ut. Kristus
(Rehnhjelm) på korset i fonden; till vänster den obotfärdige rövaren
(jag; den skurken hade gjort mig ändå fulare än jag är); till höger
den botfärdige rövaren (Lundell själv med sina skenheliga ögon seende
på Rehnhjelm); vid korsets fot: Maria Magdalena (Marie, du vet, djupt
urringad); en romersk centurion (Falander) till häst (nämndeman
Olssons skvadronbeskällare!).

Jag kan icke beskriva vilket hiskeligt intryck det gjorde på mig,
då efter predikan täckelserna föllo och alla dessa bekanta ansikten
från den upphöjda platsen vid altaret stirrade ut över församlingen,
som med andakt lyssnade till prästens stora ord om konstens höga
betydelse i synnerhet då den går i tjänst hos religionen. För mig föll
i den stunden ett täckelse, som avslöjade mycket, mycket, och vad jag
sedan tänkt om tro och otro skall du en gång få höra; vad jag menar om
konsten och dess höga uppgift skall jag framlägga i en föreläsning den
jag ämnar hålla på någon offentlig lokal, så snart jag kommer till
stan.

Att Lundells religiösa känsla varit högt uppdriven under dessa
»dyra» dagar kan du föreställa dig. Han är lycklig, jämförelsevis, i
sitt kolossala självbedrägeri och han vet icke att han är en skälm.

Nu tror jag att jag sagt det mesta och skall vidare förklara mig
muntligen då vi råkas.


Till dess &amp; farväl och må så gott
          &amp; Sanne vännen
          &amp; Olle Montanus.


P.S. Jag glömde ju att tala om upplösningen på den antikvariska
forskningshistorien. Den slutade så, att Jan i fattigstugan, som
mindes från sin barndom huru figurerna sågo ut, upplyste om, att de
varit tre och kallats Tron, Hoppet och Kärleken, och efter som
kärleken var störst (Matt. 12:te och 9:de) så hade den stått ovanför
altaret. Åskan hade slagit ner den och Tron på 1810-talet. Figurerna
hade hans far som varit galjonssnickare i Karlskrona
förfärdigat.

D.S.



Efter läsningen av detta brev slog sig Falk ner vid sitt
skrivbord, såg efter att lampan var väl påfylld, tände en pipa, och
tog så fram ett manuskript ur bordslådan och satte sig att skriva.

