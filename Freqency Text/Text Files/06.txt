SJÄTTE KAPITLET
Röda Rummet.

Samma middagssol som sett Arvid Falk duka under i första kampen mot
hungern, lyste så muntert in i stugan på Lill-Jans, där Sellén stod i
skjortärmarne framför sitt staffli och målade på sitt stycke som
följande dag skulle upp på utställningen innan klockan 10, färdigt,
fernissat och försett med ram. Olle Montanus satt i fållbänken och
läste i den underbara boken som han fått låna på en dag mot sin
halsduk; dessemellan kastade han en blick på Selléns målning och
uttalade sitt gillande, ty han beundrade i Sellén en stor
talang. Lundell höll i ro på med sin korsnedtagning; han hade redan
tre tavlor uppe på utställningen och avvaktade inköpet, liksom många
andra med en viss spänning.

- Det är bra! Sellén! - sade Olle. Du målar gudomligt!

- Får jag se nu på din spenat, inföll Lundell som av grundsats
aldrig beundrade något.

Motivet var enkelt och storartat: Ett flygsandsfält på Hallands
kust med havet i bakgrunden; höststämning, solglimtar genom brustna
moln; en del av förgrunden utgjordes av flygsand med nyss uppkastad
ännu vattendrypande tång, solbelyst; därnäst havet ett gott stycke
utåt i stark skugga och hög sjö med vita kammar men längst bort i
horisonten lyser solen igen och öppnar perspektiv i det
oändliga. Staffaget utgjordes endast av en trupp sträckfåglar. Det var
en tavla som talade och som måste förstås av varje ofördärvat sinne,
som haft mod att göra ensamhetens hemlighetsfulla rika bekantskaper
och som sett flygsand kväva lovande skördar. Och detta var målat med
ingivelse och talang, stämningen hade givit färgen, och icke tvärtom.

- Du skall ha någonting i förgrunden, predikade Lundell.

Sätt dit en förgrundsko!

- Ah, du pratar, svarade Sellén!

- Gör som jag säger, din galning, annars får du inte sälja. Sätt
dit en figur, en flicka, jag skall hjälpa dig om du inte kan, se här
..

- Seså! Inga dumheter! Vad ska man med kjolar ute i blåsten att
göra. Du är då för tokig efter kjolar!

- Nå, gör som du vill, svarade Lundell hemligen stött över skämtet
med en av hans svaga sidor. - Men nog kunde du ha gjort storkar i
stället för de där gråmasarne, som man inte vet vad det är för en
sort. Tänk dig deras röda ben mot det mörka molnet, vilken
motsättning!

- Ah, det där begriper du inte!

Sellén var icke stark i motiveringen, men han var viss på sin sak
och hans sunda instinkt ledde honom säkert över alla misstag.

- Men du får inte sälja, upptog Lundell, som var mån om kamratens
ekonomiska välgång.

- Nå, så får jag leva ändå! Har jag någonsin fått sälja? Är jag
sämre för det! Tror du inte jag vet att jag skulle få sälja om jag
ville måla som de andra; tror du inte jag kan måla lika dåligt som de!
Jo, vasserra! Men jag vill inte!

- Men du ska väl tänka på att betala dina skulder! Du är skyldig
mäster Lund på Grytan ett par hundra riksdaler.

- Nå det blir han inte fattig på! För övrigt har han fått en tavla
som är värd dubbelt så mycket!

- Du är då den egenkäraste människa jag har hört! Den tavlan var
inte värd 20 riksdaler.

- Jag uppskattar den till fem hundra enligt gängse pris! Men tycke
och smak är så olika här i världen, gunås. Jag tycker att din
korsfästning är usel, du tycker den är bra! Nå! Det kan ingen förtänka
dig! Det är så olika, si!

- Emellertid har du förstört krediten för oss andra på
Grytan. Mäster Lund sa opp mig i går och jag vet inte var jag skall få
någon middag i dag!

- Nå vad ska du med den att göra! Man får väl leva ändå! Jag har
inte ätit middag på två år!

- Åh, du rövade allt till dig en härom dagen av den där
häradshövdingen, du fick i dina klor.

- Ja, det var sant! Det är en snäll gosse! Det är en talang för
övrigt, det var mycket natur i hans vers; jag läste några härom
kvälln. Men jag fruktar han är litet för vek för att kunna ta sig fram
i världen, han har så ömtåliga känslor, den karnaljen!

- Får han vara i ditt sällskap så ger det sig nog. Men jag tycker
det är gudlöst att se hur du bara har förstört den där unge Rehnhjelm
på den här korta tiden. Du lär ha gått och satt i honom att han skall
gå in vid teatern!

- Nej, har han talt om det! Ja, det är en baddare! Han blir nog bra
han, om han får leva; men det är inte så gott det, när det är så
fasligt ont om mat! - Guds död! Nu är färgen slut! Har du något vitt?
Nå gudan nåda ä inte alla tuberna så klämda, så, - du måste ge mig
färg, Lundell.

- Jag har inte mer än jag behöver själv, och om jag också hade, så
skulle jag akta mig att ge dig något!

- Nå, prata inte skräp du vet att det är brått.

- Allvarsamt, jag har inte dina färger! Om du hushållade så skulle
de räcka längre...

- Ja, det där vet vi! Tag hit pengar då!

- Pengar, jo det var just att tala om!

- Opp med dig Olle, då; du ska ut och stampa!

Vid ordet stampa gjorde Olle en glad min, ty då visste han att det
skulle bli mat också. Sellén började söka omkring rummet.

- Vad har ni för slag! Ett par stövlor! Dem få vi tjugofem öre på,
men det är bättre att sälja dem.

- Det är Rehnhjelms, dem får du inte ta, avbröt Lundell, som ämnade
begagna dem på eftermiddan, när han skulle gå till stan. - Ska du ta
andras saker, tycker du?

- Ja vad gör det. Han ska få betalt för dem, sen! Vad är det här
för ett paket! En sammetsväst! Den var vacker! Den tar jag själv, så
får Olle bära bort min! Kragar och manschetter! Ah, det är bara
papper! Ett par strumpor! Se där Olle, tjugofem öre! Lägg dem i
västen! Tombuteljerna får du lov att sälja! Jag tror det är så gott du
säljer alltihop!

- Ska du gå och sälja andras saker, du har då inte någon
rättskänsla, avbröt Lundell ånyo som hade haft starka spekulationer
att på övertygelsens väg komma i besittning av det där paketet som
länge frestat honom.

- Ah, det får han betalt för sen! Men, det här blir ingenting! Vi
måste ta ett par lakan ur sängen! Vad gör det? Inte behöver vi några
lakan! Se, så Olle! Stopp in bara!

Olle gjorde med stor färdighet en påse av ett lakan och stoppade in
alltihop under Lundells ivrigaste protester.

Sedan påsen var färdig tog Olle den under armen, knäppte ihop den
trasiga bonjouren för att bättre kunna dölja västens frånvaro och
vandrade i väg åt staden.

- Han ser ut som en tjuv, sade Sellén, där han stod i fönstret och
tittade illmarigt ut åt vägen. - Får han bara gå i fred för polisen
nu, så är det bra! - Raska på Olle! ropade han efter den bortgående!
Köp sex franska bröd och två halva öl, om det blir något över på
färgen!

Olle vände sig om och svängde med hatten så tillitsfullt som om han
redan hade kalaset i bakfickorna.

Lundell och Sellén voro ensamma. Sellén stod och beundrade sin nya
sammetsväst som så länge varit föremål för Lundells tysta
låga. Lundell skrapade sin palett och kastade avundsjuka blickar på
den förlorade härligheten. Men det var inte det han nu ville tala om
och som han hade så svårt att komma fram med.

- Se hit på min tavla, ett tag, sade han. Vad tycker du nu,
allvarsamt!

- Du ska inte knåpa och rita på henne, du ska måla! Var kommer
ljuset ifrån? Ifrån kläderna, ifrån de nakna partierna! Det är ju
alldeles tokigt! Vad andas de där människorna! Färg, linolja; jag ser
ingen luft!

- Nå, menade Lundell! Det där är så olika, som du säger! Men vad
menar du om kompositionen?

- För mycket folk!

- Ja, du är då faslig, jag ville närapå ha dit ett par till!

- Låt mig se nu! Det är ett fel här! - Sellén sköt dessa långa
blickar som äro egna för kustbon eller slättbon!

- Ja, det är ett fel! Kan du se det? medgav Lundell!

- Det är bara karlfolk! Det är lite för torrt!

- Ja, just det! Tänk att du kunde se det!

- Du vill alltså ha en kvinna?

Lundell såg efter om han gycklade, men det var svårt att se, ty nu
visslade han.

- Ja, det fattas mig en kvinno-figur, svarade han.

Det blev tyst, och det blev obehagligt, när man var så gamla
bekanta på tu man hand.

- Om jag kunde begripa hur jag skulle bära mig åt för att få en
modell. Akademiens vill jag inte ha, ty dem känner hela världen, och
det här ämnet är religiöst för övrigt.

- Du vill ha något finare? Oui! Jag förstår! Om hon inte skulle
vara naken, så kunde kanske jag...

- Inte ska hon vara naken, är du galen, ibland så mycket karlar;
för övrigt är det ett religiöst ämne...

- Ja, ja, det där vet vi. Hon skall emellertid ha kostym, litet
österländsk, stå lutad framåt, kan jag tro, låtsas ta upp något från
marken, visa axlarne, halsen och första dorsalerna. Jag förstår! Men
religiöst, si, som Magdalena! Oui! Fågelperspektiv, si!

- Du ska då gäckas med allting också; och dra ner allt!

- Till saken! Till saken! Du skall ha dig en modell, för det skall
man; du känner ingen själv! Gott! Dina religiösa känslor förbjuda dig
att skaffa en sådan, alltså ska Rehnhjelm och jag, vi två lättsinniga
sällar, skaffa dig en!

- Det ska vara en anständig flicka, det säger jag på förhand!

- Naturligtvis, ja! Vi ska se till vad vi kan göra åt saken, i
övermorgon, då vi få pengar.

Och så målades det igen, tyst och stilla, tills klockan blev fyra,
och tills hon blev fem. Då och då kastade man oroliga blickar utåt
vägen. Sellén avbröt först den ängsliga tystnaden -

- Olle dröjer! Det har bestämt hänt honom något! sade han.

- Ja det hänger inte rätt ihop, men varför ska du också jämt skicka
den där stackarn? Du kunde just gå dina ärenden själv.

- Åh, han har inte annat att göra och han går så gärna!

- Det vet du inte, och för övrigt skall jag säga dig att man inte
vet var Olle slutar. Han har stora funderingar och kan vilken dag som
helst vara på benen igen och då kan det vara gott att få räknas bland
hans vänner!

- Nej, vad säger du! Vad är det för storverk han skall göra?

Jag tror nog att Olle kommer att bli en stor man, fast det icke
blir som bildhuggare! Men det var mig en baddare att dröja! Tror du
han kunnat gå och köpa opp pengarne?

- Ja, ja! Han har inte fått ett guslån på länge och frestelsen
kanske blev honom för stark, svarade Lundell och tog in två hål i
svångremmen, under det han funderade på huru han skulle ha gjort i
Olles ställe.

- Nå, man är inte mer än människa, och människan är sig själv
närmast, ifyllde Sellén, som hade alldeles klart för sig huru han
skulle ha gjort! Det här törs jag emellertid inte vänta på; jag måste
ha färg om jag skall så stjäla den! Jag går ut och söker Falk.

- Ska du nu suga den stackarn igen! Du tog ju av honom i går till
ramen! Det var inte småpengar det!

- Åh, kära du! Jag har nu en gång tvungits att bita huvet av
skammen, så det kan inte hjälpas. Vad får man inte underkasta sig! För
övrigt är Falk en storsinnad man, som kan förstå hur det kan vara
ställt. Nu går jag emellertid! Kommer Olle hem, så säg att han var ett
nöt! Adjö med dig! Titta ner i Röda Rummet, så ska vi se till
om vår Herre är så nådig och ger oss någon mat innan solen går ned! -
Stäng dörrn, när du går och lägg nyckeln under tröskeln! Adjö!

Han gick, och icke lång stund därefter befann han sig utanför Falks
dörr borta på Grev Magnigatan. Han knackade, men fick intet svar! Då
öppnade han dörren och steg på. Falk som troligen haft oroliga drömmar
spratt upp ur sömnen och stirrade på Sellén utan att känna igen
honom.

- God afton bror, hälsade Sellén.

- Åh kors, är det du! Jag måtte ha drömt något underligt! God
afton, sitt ner och rök en pipa! Är det afton redan?

Sellén som trodde sig känna igen symptomerna, låtsades dock icke
märka något utan tog upp samtalet.

- Bror var väl inte på Tennknappen i dag?

- Nej, svarade Falk förvirrad, jag var inte där. Jag gick på Iduna!

Han visste verkligen inte om han drömt så eller om han varit där,
men han blev glad över att han sade det, ty han blygdes över sitt
missöde!

- Ja, det var rätt, intygade Sellén! De ha inte bra mat på
Tennknappen!

- Nej, jag kan inte just skylla! sade Falk. Deras köttsoppa är så
förbannat dålig!

- Ja och så står den där gamla källarmästarn och räknar
smörgåsarne, den lymmeln.

Vid ordet smörgåsarne vaknade Falk till medvetande, men han kände
sig icke hungrig vidare, ehuru han var litet matt på benen. Ämnet var
emellertid obehagligt och måste med första bytas om.

- Nå, sade han, du har väl din tavla färdig tills i morgon!

- Nej, gunås, det är inte så väl.

- Vad är det nu då?

- Jag hinner omöjligt inte.

- Hinner inte? Varför sitter du inte hemma och arbetar?

- Ack, det är den där gamla, eviga historien, kära bror! Det fattas
färg! Färg!

- Nå det kan väl hjälpas! Har du inga pengar kanske?

- Det vore ingen nöd då!

- Och jag har inga heller! Hur ska vi då bära oss åt?

Sellén slog ner ögonen tills blickarne kommo i jämnhöjd med Falks
västficka där en ganska tjock guldkedja kröp in; inte därför att
Sellén kunde tro att det var guld, kontrollerat guld, ty det kunde han
icke fatta hur man kunde vara så överdådig och bära så mycket pengar
utanpå en väst. Hans tankar hade emellertid fått en bestämd riktning
och han fortfor:

- Om jag åtminstone hade något att låna på, men vi voro så
oförsiktiga och buro bort vinterrockarne första solskensdag i april.

Falk rodnade. Han hade inte varit med om sådana där affärer förr.

- Lånar ni på överrockar? frågade han. Får ni låna någonting på
sådant.

- Låna får man nog på allting - allting, betonade Sellén. Bara man
har någonting.

Det gick omkring för ögonen på Falk. Han måste sätta sig. Därpå tog
han upp sin guldklocka.

- Vad tror du man får på den här, med kedja!

Sellén vägde de blivande panterna i sin hand och betraktade dem med
kännaremin.

- Är det guld, frågade han med svag stämma.

- Det är guld!

- Kontrollerat?

- Kontrollerat!

- Båda delarne?

- Båda delarne!

- Hundra riksdaler! förklarade Sellén och skakade sin hand så att
den gyllene kedjan rasslade. - Men det är synd! Bror ska inte gå och
sätta bort sina saker för min skull!

- Nåväl, för min skull då, sade Falk, som icke ville tillvälla sig
ett sken av en oegennytta den han icke ägde. Jag behöver också
pengar. Vill du förvandla dem i pengar så har du gjort mig en tjänst!

- Nå, låt gå då, sade Sellén, som icke ville genera sin vän med
några ogrannlaga frågor. Jag ska stampa dem! Tag på dig nu, bror!
Livet är bittert ibland, ser du, men vi få väl dras me't ändå!

Han klappade Falk på axeln med en hjärtlighet, som icke ofta
trängde igenom de försvarsverk av hån han hade anlagt omkring sig och
de gingo ut.

Klockan hade blivit sju innan ärendet var uträttat. Därpå begåvo de
sig ut att köpa färg och sedan tågade de ner till Röda Rummet.

Berns Salong hade vid denna tid just börjat spela sin
kulturhistoriska roll i Stockholmslivet i det att den tog döden på det
osunda café-chantant-livet, vilket under en period av sextiotalet
florerade, eller grasserade i huvudstaden och därifrån spred sig över
hela landet. Här samlades vid sjutiden skaror av ungt folk, vilka
befunno sig i det abnorma tillstånd som inträder då man lämnar
föräldrahemmet och räcker tills man kommer i eget; här suto skaror av
ungkarlar, som flytt den ensliga kammaren eller vindskupan för att få
sitta i ljus och värme och träffa en mänsklig varelse att samtala
med. Värden på stället hade gjort flera försök att roa sin publik med
pantomim, gymnastik, balett och så vidare, men man hade så tydligt
visat honom, att man icke gick dit för att bli road, utan för att få
vara i fred, att man sökte ett samtalsrum, ett samlingsrum, där man
var viss på att man när som helst kunde leta upp en bekant; och som
musiken icke utgjorde något hinder för samtals förande, tvärtom, så
tolererades den och ingick så småningom i stockholmarens aftondiet
bredvid punschen och tobaken. Så blev Berns Salong hela Stockholms
ungkarlsklubb. Och där valde kotteriet sig sin vrå, och
Lill-Jansboerna hade åt sig inkräktat det inre Schackrummet innanför
södra läktarn, vilket i anseende till dess röda möblemang och för
korthetens skull så småningom antog namn av Röda Rummet. Där var man
alltid säker att träffas om man ock varit skingrade som agnar under
dagens lopp; därifrån företogos formliga razzior omkring salen, då
nöden var stor och det gällde att uppspåra några pengar; då bildades
kedja; två man tiraljerade läktarne och två togo salongen på
långsidorna över; det var som att dra not och sällan drog man fåfängt
då ju nya gäster ständigt tillströmmade under aftonens lopp. I kväll
behövde icke något sådant arbete ifrågakomma och det var därför Sellén
stolt och lugn slog sig ner vid Falks sida i den röda fondsoffan.

Sedan de spelat en liten komedi med varandra rörande vad som skulle
drickas, stannade de vid att de borde äta. De hade just börjat sexan,
och Falk kände sina krafter stiga, då en lång skugga kastades över
deras servis - och framför dem stod Ygberg, lika blek och tärd som
vanligt. Sellén, som var i lyckliga omständigheter och då alltid var
god och artig, frågade genast om han inte ville göra dem sällskap, i
vilken anhållan Falk instämde. Ygberg krusade under det han gjorde ett
överslag över assietternas innehåll om han skulle kunna bli mätt eller
bara halvmätt.

- Häradshövdingen har en vass penna, sade han för att avvända
uppmärksamheten från sina strövtåg med gaffeln omkring brickan.

- Hur så? Har jag! svarade Falk och flammade upp; han trodde icke
att någon gjort bekantskap med hans penna.

- Den där artikeln har gjort mycken lycka!

- Vilken artikel? Jag förstår inte!

- Åh, jo! Den där korrespondensartikeln till Folkets Fana angående
Kollegiet för utbetalandet av ämbetsmännens löner!

- Det har inte jag skrivit!

- Så säger man däremot i kollegiet! Jag träffade en bekant extra
ordinarie därifrån, han uppgav er som författare, och förbittringen
lär icke vara obetydlig!

- Vad säger ni?

Falk kände sig skyldig till hälften, och nu fick han klart för sig
vad Struve den där kvällen på Mose Backe hade sutit och skrivit. Men
Struve hade dock blott varit referent, Falk hade talat och han ansåg
sig skyldig att stå vid, vad han sagt, även med våda att bli ansedd
som - skandalskrivare! När han nu kände att återtåget var honom
avskuret, insåg han klart att här endast fanns ett sätt och det var:
att gå på!

- Nåväl, sade han, jag är upphovsmannen till den artikeln! Låt oss
nu tala om något annat! Vad tycker notarien om Ulrika Eleonora? Är det
inte en intressant figur? Eller sjöförsäkringsaktiebolaget Triton?
Eller Haquin Spegel!

- Ulrika Eleonora är den intressantaste karaktär i hela svenska
historien, svarade Ygberg allvarligt; jag har just emottagit en
beställning på en uppsats om henne -

- Av Smith? frågade Falk.

- Ja hur vet ni det!

- Då känner ni Skyddsängeln också!

- Hur vet ni det där?

- Jag skickade dem åter på middagen i dag.

- Det är orätt att icke arbeta! Ni kommer att ångra det! Tro mig!

En hektisk rodnad hade uppstigit på Falks kinder och han talade
feberaktigt. Sellén satt lugn och rökte och hörde mera på musiken än
på talet som dels icke intresserade honom, dels icke var begripligt
för honom. I soffhörnet där han satt kunde han genom de båda
dörröppningarne som ledde ut åt södra läktaren och lämnade utsikt
öppen åt salongen, se över till den norra läktaren. Genom det väldiga
rökmoln som alltid stod över svalget mellan de båda läktarne, kunde
han dock urskilja ansiktena på dem som befunno sig på andra
sidan. Plötsligt fästades hans uppmärksamhet på något långt bort i
fjärran. Han röck Falk i armen.

- Nej, se, se en sådan luver! Se, där bakom vänstra gardin!

- Lundell!

- Jo, just han! Han går och söker en Magdalena! Se, nu talar han
till henne! Det var en rar unge!

Falk rodnade så att Sellén observerade det.

- Söker han sina modeller här? frågade han förvånad.

- Ja, var skulle han annars få dem! Han kan inte gå och ta dem i
mörkret!

Straxt därefter inträdde Lundell och hälsades av Sellén med en
beskyddande nick, vars betydelse han trodde sig kunna läsa, varför han
också bugade sig artigare än vanligt för Falk, och på ett förolämpande
sätt uttryckte sin förvåning över Ygbergs närvaro. Ygberg, som noga
observerade detta, fattade tillfället i flykten och frågade vad
Lundell behagade förtära, varvid denne gjorde stora ögon; - han
tycktes befinna sig bland idel magnater. Och han kände sig mycket
lycklig, han blev vek och människovänlig och sedan han fått en sexa
med varmt erfor han ett behov att finna ett uttryck åt vad han
kände. Han hade något att säga Falk, det var tydligt, men han kunde
icke komma på det. Olyckligtvis spelade orkestern just Hör oss Svea
och befann sig i nästa ögonblick inne på Vår Gud är oss en väldig
borg.

Falk beställde in mera dryckesvaror.

- Häradshövdingen älskar som jag den gamla goda kyrkosången,
började Lundell.

Falk visste icke att han föredrog någon kyrkosång egentligen, utan
han frågade Lundell om han icke ville dricka punsch. Lundell hyste
betänkligheter; han visste icke om han vågade. Han skulle kanske äta
litet mera först, han var så klen i att dricka, vilket han ansåg sig
skyldig att bevisa genom att anfallas av en svår men kort hosta efter
det han tömt tredje supen.

- Försoningsfacklan är ett bra namn, fortfor han; det visar
på samma gång försoningens djupa religiösa behov och det ljus, som kom
i världen då det största bland under skedde, som är de högfärdiga till
en förargelse.

Han lade i det samma en köttbulle bakom sista oxeltanden och såg
efter vad verkan det talet skulle ha - men han blev icke smickrad då
han såg tre fåniga anleten, vilka uttryckte den största häpnad, vändas
emot sig! Han måste tala tydligare.

- Spegel är ett stort namn och hans tal är icke som de
fariséers. Vi erinra oss alla att han skrivit den härliga psalmen
Nu tystne de klagande ljuden vars make man får söka! Skål,
häradshövdingen, det gläder mig att ni är en sådan representant!

Här upptäckte Lundell, att han icke hade något i glaset. - Jag tror
jag får lov att ta mig en halva.

Två tankar surrade genom Falks hjärna: 1:o Karlen super ju
brännvin! 2:o Hur kan han veta det där om Spegel? En misstanke flög
därpå som en blixt över honom, men han ville icke veta något utan sade
endast:

- Skål, herr Lundell!

Det obehagliga samtal som härpå skulle följa inställdes lyckligtvis
genom Olles ankomst. Ty denne kom verkligen, kom trasigare än vanligt,
smutsigare än vanligt och efter utseendet än mera ofärdig i höfterna,
vilka stucko ut som bogspröt under bonjouren, vilken numera blott
hölls igen av en enda knapp straxt ovan första revbenet. Men han var
glad och skrattade då han såg så mycket mat och dryck på bordet, och
till Selléns fasa började han redogöra för utgången av sin mission och
avbörda sig sina kommissioner. Han hade verkligen blivit tagen av
polisen.

- Här har du kvittona!

Han räckte två gröna pantsedlar över bordet till Sellén som
ögonblickligen förvandlade dem till en papperskula.

Därpå hade han blivit förd till ett vaktkontor. Han visade att ena
rock-kragen fattades. Så fick han uppge sitt namn. Det var
naturligtvis falskt! Ingen människa hette Montanus! Därpå födelseort:
Västmanland! Det var naturligtvis falskt, ty överkonstapeln var själv
därifrån, och han kände nog sina landsmän. Därpå, ålder: tjugoåtta
år. Det var lögn, »ty han måste minst vara fyrtio». Bostad: Lill-Jans!
Det var lögn, för där bodde ingen mer än en trägårdsmästare. Yrke:
artist! Det var också lögn, »för han såg ut som en hamnbuse».

- Här har du färgen, fyra tuber! Se på dem!

Därpå hade knytet blivit uppslitet, varvid ena lakanet blivit
sönderrivet -

- Därför fick jag bara en och tjugufem för bägge! Se på kvittot,
får du se, att det är rätt!

Sedan hade han blivit tillfrågad var han stulit de där
sakerna. Olle hade svarat att han icke hade stulit de där sakerna,
varpå överkonstapeln fästat hans uppmärksamhet på att här icke var
frågan om, om han stulit dem, utan var han stulit dem!
Var? Var? Var?

- Här är pengar tillbaks, tjugofem öre! Jag har inte tagit några.

Därpå hade protokoll blivit upprättat över »de stulna sakerna»,
vilka blivit förseglade med tre sigill. Förgäves hade Olle bedyrat sin
oskuld, förgäves hade han vädjat till deras rättkänsla och
humanitet. Detta sista vädjande hade den verkan, som det tycktes, att
konstapeln föreslog att man skulle taga till protokoll att »fången» -
han var redan fånge - vid tillfället varit överlastad av starka
drycker, vilket även influtit med den inskränkningen likväl - att
orden »starka drycker» utgingo. Sedan överkonstapeln upprepade gånger
bett konstapeln erinra sig, om icke fången gjort motstånd vid
förrättningen, och denne försäkrat att han icke kunde taga på sin ed
att fången gjort motstånd, (vilket i sådant fall kunnat vara
betänkligt nog, alldenstund denne hade en lömsk och hotande uppsyn),
men väl att han »tyckt» det fången »försökt» göra motstånd genom att
fly in i en portgång, så togs detta till protokoll.

Därpå uppsattes en rapport som Olle befalldes
underskriva. Rapporten lydde på: att en mansperson med lömsk och
hotande uppsyn hade anträffats smygande utefter vänstra husraden på
Norrlandsgatan, klockan fyra och trettiofem eftermiddagen, med ett
knyte av misstänkt beskaffenhet. Häktade mansperson var vid tillfället
iförd bonjour av grön korderoj, (saknande väst), byxor av blå boj,
skjorta märkt i linningen P. L. (vilket bevisade antingen att den var
stulen eller att häktade uppgivit falskt namn), grårandiga
yllestrumpor och låg filthatt med en hönsfjäder. Häktade hade uppgivit
antagna namnet Olle Montanus, föregav sig falskligen vara född i
Västmanland av bondfolk, och sökte göra troligt att han var artist,
samt angav Lill-Jans som bostad, vilket bevisligen var
falskt. Försökte göra motstånd vid häktningen genom att fly in i en
portgång.

Därpå följde specifikation på det stulna knytets innehåll. Som Olle
vägrade erkänna rapportens riktighet, telegraferades genast till
fängelset, varpå en droska avförde fången, knytet och en
poliskonstapel. Då de åkte in på Myntgatan hade Olle fått sikte på
räddaren, riksdagsmannen Per Ilsson i Träskåla, en landsman till
honom, vilken han anropade och som bevisade att rapporten var falsk,
varpå Olle släpptes lös och återfick sitt knyte. Och nu var han här,
och -

- Här ha ni franska bröden! Det är bara fem kvar, jag har ätit upp
ett. Och här är ölet.

Han lade verkligen upp fem bröd som han tog ur bakfickorna, och två
buteljer öl som han fick upp ur byxfickorna, varefter hans figur
återtog sina vanliga disproportioner.

- Bror Falk får ursäkta Olle, han är inte van vid att vara bland
folk, - stopp in bröna igen Olle, vad är det för dumheter, rättade
Sellén.

Olle lydde. Lundell ville icke släppa brickan ifrån sig oaktat han
betat av så nätt att man icke efter spåren kunde bestämma vad som
legat på assietterna, men brännvinsflaskan nalkades då och då glaset
varefter Lundell liksom i tankarne tog sig en halva. Då och då steg
han upp eller vände han sig om på stolen för att »se efter» vad de
spelade; varvid hans gester noga iakttogos av Sellén. Så kom
Rehnhjelm. Tyst och drucken satte han sig ner och sökte ett mål för
sina irrande blickar, där de kunde vila sig, under det han åhörde
Lundells förmaningar. Hans trötta öga slog sig slutligen ner på Sellén
och stannade på sammetsvästen, vilken hela senare delen av kvällen
utgjorde ett rikt ämne för hans tysta betraktelser. Ett ögonblick
ljusnade hans ansikte som vid åsynen av en gammal bekant, men så
slocknade ljuset igen när Sellén, som märkte »att det drog», knäppte
igen rocken. Ygberg beskyddade Olle med en sexa och tröttnade icke att
mecenatlikt uppmana honom att ta för sig och att fylla hans
glas. Musiken blev, ju längre det led på kvällen, av en allt livligare
natur och samtalen blevo därefter. Falk erfor ett ganska stort behag i
detta bedövningstillstånd; här var varmt, ljust, bullrande, rökigt,
och här sutto människor vilkas liv han förlängt med några timmar, och
som därför voro lyckliga och glada som flugor vilka kvicknat till av
några solstrålar. Han kände sig befryndad med dem, ty de voro
olyckliga i det hela, och de voro försynta; de förstodo vad han sade
och när de yttrade sig talade de som människor och icke som böcker;
till och med deras råhet hade ett visst behag, ty däri fanns så mycken
natur, så mycken oskuld, och själva Lundells hyckleri kunde icke väcka
hans motvilja, ty det var så naivt och satt så löst påklistrat att det
när som helst kunde rivas bort. Och så gick kvällen, och det blev slut
på den dag som oåterkalleligt kastat honom in på litteratörens törniga
bana.

