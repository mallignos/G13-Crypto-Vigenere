<h3>TIONDE KAPITLET</h3>
<h2>Tidningsaktiebolaget Gråkappan.</h2>

<p>Sverige hade arbetat i fyrtio år för att få sig den rättighet som
varje till myndig ålder kommen brukar få. Man hade skrivit broschyrer,
satt upp tidningar, kastat sten, ätit sexor och hållit tal; man hade
hållit möten och skrivit petitioner, åkt på järnvägen, tryckt händer,
uppsatt frivillig beväpning, och så fick man med mycket buller vad man
ville. Entusiasmen var stor och berättigad. Operakällarns gamla
björkbord blevo politiska tribuner, ångorna av reformpunsch fostrade
där mången politikus, som sedan fört mycket skrål, oset av
reformcigarrer väckte mången äregirig dröm, som sedan icke blev
sannad; man tvättade av sig det gamla dammet med reformtvål och trodde
att allt var väl, och så gick man och lade sig efter det myckna bråket
för att vänta på de lysande resultat, som nu skulle komma av sig
själva. Man sov ett par år, men när man vaknade, stod verkligheten
fram, och man trodde sig ha gjort en missräkning. Ett och annat mummel
hördes; de statsmän, som man nyss höjt till skyarne, började att
granskas; det fanns till och med bland den studerande ungdomen sådana,
som upptäckt att hela förslaget var taget från ett land som stod i
mycket nära förhållande till förslagsställaren och att detsamma kunde
läsas i original i en mycket känd handbok. Nog av: den tiden utmärktes
av en viss snopenhet, som snart gav sig form av missnöje i allmänhet,
eller som det kallas - opposition. Men det var ett nytt slags
opposition, ty den var icke som vanligt riktad mot regeringen, utan
mot riksdan. Det var en konservativ opposition och till den anslöt sig
både liberala och konservativa, unga och gamla, så att det var ett
stort elände i landet.

<p>Nu hände sig, att Tidningsaktiebolaget Gråkappan, som blivit fött
och uppfött under liberala konjunkturer, började domna, då det skulle
försvara åsikter, (ifall man får tala om ett bolags åsikter), som icke
voro populära. Direktionen förelade då bolagsstämman ett förslag om
ändring av vissa åsikter, vilka icke längre inbragte det för
företagets bestånd erforderliga prenumerantantal. Stämman antog
förslaget och Gråkappan var numera bland de konservative. Men, här
fanns ett men, vilket dock icke mycket graverade bolaget; man måste
byta om redaktör för att icke blamera sig; att den osynliga
redaktionen skulle stanna, tog man för givet. Redaktören, som var en
ärans man tog sitt avsked. Redaktionen som länge lidit smälek för sitt
röda sken, mottog anbudet med glädje, då de därigenom gratis fingo
burskap som »bättre folk». Återstod bekymret att skaffa en ny
redaktör. Enligt bolagets nya program skulle han äga följande
kvalifikationer: han skulle först åtnjuta odelat förtroende som
medborgare, tillhöra ämbetsmannakåren, äga en titel, usurperad eller
förvärvad som vid behov nu kunde påbättras; han skulle dessutom äga
ett respektabelt utseende, så att han kunde visas vid fester och andra
offentliga nöjen; han skulle vara osjälvständig, liten smula dum,
emedan bolaget visste att den sanna dumheten alltid åtföljes av
konservatism i tänkesätt och därjämte av en viss grad bakslughet, som
känner förmäns önskningar i luften och som aldrig glömmer att allmänt
väl är enskilt, rätteligen förstått nämligen; han skulle tillika vara
halvgammal, emedan man lättare skulle kunna styra honom, och gift,
emedan bolaget, som bestod av affärsmän, sett att gifta drängar
uppföra sig bättre än ogifta.

<p>Personen blev funnen och han ägde i hög grad alla de nämnda
egenskaperna. Han var en underbart skön man med tämligen god gestalt,
långt svallande ljust helskägg, som dolde alla de svaga punkter hans
ansikte ägde, och där själen eljes obehindrat skulle tittat fram. Hans
stora öppna falska ögon fångade åskådaren och kringstal honom på
förtroenden som sedan missbrukades på ett hederligt sätt; hans något
beslöjade stämma, som endast talade kärlekens, fridens,
rättfärdighetens och framför allt fosterländskhetens ord, lockade
många förvillade åhörare att samlas omkring det punschbord där den
förträfflige mannen tillbragte sina kvällar med att sprida
rättfärdighet och fosterländskhet. Det var underbart att höra vilket
inflytande denne ärans man utövade på sin dåliga omgivning; <strong>se</strong>
det, kunde man icke, men man hörde det. Hela detta koppel som i åratal
varit släppta lösa på allt gammalt och ärevördigt, som hetsats på
regering och ämbetsmän, som tillochmed angripit de högre tingen, de
voro nu tysta och kärleksfulla, utom mot de gamla vännerna; hederliga
och sedliga och rättfärdiga, utom i sina hjärtan. De följde i allo det
nya program som den nye redaktören utfärdat vid sitt anträde till
regeringen och vars kardinalpunkt var att - i få ord - förfölja allt
nytt gott, befordra allt gammalt dåligt, krypa för makten, upphöja dem
som lyckats, slå ner dem som ville upp, dyrka framgången och smäda
olyckan, ehuru detta i programmets fria översättning hette: »endast
erkänna och skänka sitt bifall åt det beprövade och erkänt goda,
motarbeta alla nyhetsmakerier, strängt, men rättrådigt förfölja all
den enskildes strävan att genom orättfärdighet vinna den framgång som
endast det redliga arbetet bör skänka». Det hemlighetsfulla i denna
sista punkt vilken låg redaktionen mest om hjärtat hade dock sin
förklaringsgrund som icke var att söka alltför långt bort. Redaktionen
bestod nämligen av personer som alla på ett eller annat sätt fått sina
förhoppningar krossade, de flesta dock genom eget förvållande,
huvudsakligast genom lättja och dryckenskap; några voro
s.k. akademi-snillen vilka en gång haft ett stort namn att bära på
såsom sångare, talare, poeter eller kvickhuven och som sedermera
blivit förvisade till en rättvis glömska som de kallade orättvis. Nu
hade de under en följd av år måst med grämelse befrämja och berömma
alla nybörjares företag och för övrigt allt nytt; underligt var
således icke om de nu fattade ett gynnsamt tillfälle att under de
hederligaste förevändningar gå åt allt som var nytt, gott och dåligt
om vartannat och utan åtskillnad. Redaktören i synnerhet var en riktig
bjässe i att vädra upp humbug och orättfärdighet. Om en riksdagsman
motsatte sig förslag som gingo ut på att för enskilda
korporationsintressen ruinera landet, så kallades denne genast en
humbug, som ville göra sig originell, som törstade efter en
statsrådsfrack, han sade icke portfölj, ty han fäste sig mest vid
kläderna! Men politiken var icke hans styrka, eller uppriktigare, hans
svaghet, ty det var litteraturen. Han hade en gång hållit en
versifierad skål för kvinnan på Nordiska Festen och därvid lämnat ett
viktigt bidrag till verslitteraturen, vilket också reproducerades i så
många landsortstidningar som Författaren ansåg vara nog för sin
odödlighet. Därmed var han nu skald och tog efter slutad examen sin
andra klassens biljett för att åka ner till Stockholm, utträda i livet
och mottaga den hyllning han i egenskap av skald hade rätt att
fordra. Olyckligtvis läsa icke huvudstadsborna landsortstidningar. Den
unge mannen var okänd och hans talang ovärderad. Som en klok man, ty
hans lilla förstånd hade aldrig i det avseendet tagit någon skada av
en övermäktig fantasi, dolde han såret och lät det bliva sitt livs
hemlighet. Den bitterhet som alstrats genom att han sett sitt ärliga
arbete, som han kallade det, obelönat, gjorde honom särdeles lämplig
till censor över litteraturen, men han skrev icke själv, ty hans plats
förbjöd honom att deltaga i sådana personliga sysselsättningar, utan
detta överlämnade han åt den ordinarie recensenten, vilken gick över
alla i rättrådighet och omutlig stränghet. Denne hade själv skrivit
poemer i sexton år, utan att någon människa läst dem, och han hade
därvid begagnat en pseudonym utan att någon brytt sig om att fråga
efter författarens verkliga namn. Hans poemer grävdes dock upp ur
dammet varje jul och berömdes i Gråkappan av en opartisk person
naturligtvis, som då alltid satte sin signatur under artikeln, på det
icke allmänheten skulle tro att författaren skrivit själv, ty man
hoppades ännu alltid att allmänheten kände författaren. På det
sjuttonde året ansåg författaren det vara rådligast att på en ny bok
(ny upplaga av en gammal bok) sätta ut sitt riktiga namn. Men då ville
olyckan, att Rödluvan, som skrevs av ungt folk, vilka aldrig hört den
gamle pseudonymens riktiga namn, behandlade författaren som en
nybörjare och uttryckte sin förvåning både över att en författare
första gången han uppträdde, satte ut sitt namn och att därjämte en
ung man kunde skriva så torrt och så gammalmodigt. Detta var ett hårt
slag; den gamle pseudonymen fick en feber, men kom sig; och sedan han
fått en lysande upprättelse i Gråkappan, som i ett andetag tog ner
hela allmänheten, kallade den osedlig, oärlig som icke kunde uppskatta
ett ärligt, sunt och moraliskt arbete som kunde sättas i händerna på
ett barn utan att göra skada. Över denna sista punkt gjorde sig en
skämttidning mycket rolig, så att pseudonymen fick recidiv, varefter
han svor en evig död åt all inhemsk litteratur som efter den stunden
skulle komma att uppstå, dock icke all, ty en stark observator hade
märkt att rätt ofta usel litteratur berömdes i Gråkappan, ehuru på ett
lamt, ofta tvetydigt sätt, och hade samme observator iakttagit, att
denna usla litteratur utgavs på vissa förläggares förlag, men det
behövde därför icke betyda att pseudonymen lät några yttre
omständigheter, såsom kåldolmar eller surströmming inverka på sig, ty
han, likasom hela redaktionen voro rättrådiga män som helt säkert icke
skulle vågat gå så hårt till doms med andra, om de icke varit
oförvitliga själva.

<p>Så kom teaterrecensenten. Han hade fått sin bildning och gjort sina
dramatiska studier på bådningskontor i X-köping och därunder råkat
förälska sig i en storhet, som aldrig var stor annars än då hon
uppträdde i X-köping. Som han icke var nog upplyst, att han kunde
skilja på sitt enskilda omdöme och ett allmännare, så hände honom det
äventyret att när han första gången släpptes lös i Gråkappans spalter,
han totalt tillintetgjorde landets första skådespelerska och påstod
att hon i den rollen imiterade mamsell - vad hon hette. Att detta
skedde på ett ohyfsat sätt, behöver väl icke anmärkas och att det
skedde innan Gråkappan vänt för vinden icke heller. Att detta
förskaffade honom ett namn, det vill säga ett förhatligt, ett föraktat
namn, men dock ett namn, höll honom skadelös för den ovilja han
uppväckte. Till hans mera framstående, ehuru sent värderade egenskaper
som teaterrecensent, hörde att han var döv. Som det dröjde flere år
innan detta upptäcktes, visste man icke om det stod i någon
förbindelse med ett rencontre på tu man som hans recension framkallat
i Operafarstun, sedan gasen en kväll blivit släckt. Numera övade han
sin armstyrka endast på de unga, och den som kände förhållandena kunde
på hans recensioner precis veta när han haft något missöde i
kulisserna, ty den inbilske småstadsbon hade läst på något dåligt
ställe att Stockholm var ett Paris och det gick han och trodde.

<p>Konstdomaren å sin sida var en gammal akademiker vilken aldrig
tagit i en pensel, men som tillhörde det lysande artistsällskapet
Minerva, varigenom han sattes i tillfälle att för allmänheten beskriva
konstverk innan de voro gjorda, så att denna bespardes besväret att
göra sig sitt omdöme själv. Han var alltid mild - mot sina bekanta,
och glömde aldrig någon enda - av dem, när han refererade en
utställning, och han hade en sådan mångårig vana att skriva vackert om
dem, och huru skulle han våga annat, att han kunde omnämna tjugo
stycken på en halv spalt, varigenom hans kritiker kommo att påminna om
den kända leken »tavlor och deviser». De unga däremot omnämnde han
samvetsgrant aldrig, så att allmänheten, som i tio år aldrig hört
andra namn än de gamles, började misströsta om konstens framtid. Ett
undantag hade han dock gjort, och det var just nu gjort, och tyvärr i
en olycklig stund, och det var därför Gråkappan befann sig i en
upprörd sinnesstämning om denna morgonen.

<p>Detta hade hänt!

<p>Sellén, om vi erinra oss det obetydliga namnet från ett föregående,
icke just anmärkningsvärt tillfälle, hade kommit upp på utställningen
i sista stund med sin tavla. Sedan denna fått den sämsta plats den
kunde få, efter som upphovsmannen icke tagit kungliga medaljen eller
tillhörde Akademien, anlände »Professorn i Karl IX». Han kallades så,
emedan han aldrig målade annat än scener ur Karl IX:s historia; detta
åter kom sig därav att han en gång på en auktion köpt ett vinglas, en
bordsduk, en stol och ett pergament från Karl IX:s tid och vilka han
nu målat av i tjugo år, ibland med, ibland utan kungen. Men han var nu
Professor och Riddare och det kunde icke hjälpas. Nu hade han den
akademiskt bildade i sitt sällskap, då hans öga råkade falla på den
tyste oppositionsmannen och hans tavla.

<p>- Jaså, herrn är här nu igen? - Han tog upp pincenén. - Jaså det
där skall vara den nya stilen! Hm! Hör nu herre! Lyd en gammal man;
tag bort den där! Tag bort den! eller jag dör! Och herrn gör sig själv
en stor tjänst! Vad säger bror om det här?

<p>Bror ansåg att det var oförskämt, helt enkelt, och han ville som en
vän råda herrn att bli ämbetsmålare.

<p>Sellén invände saktmodigt, men genomträngande, att, som det var så
mycket ordentligt folk på <strong>den</strong> banan, så hade han valt den
artistiska, som ju för övrigt var mycket lättare att komma fram på,
efter vad som visat sig. Detta näsvisa svar gjorde Professorn utom sig
och han vände ryggen åt den förkrossade med en hotelse som Akademikern
växlade i ett par löften.

<p>Därpå hade den upplysta inköpsnämnden sutit - för slutna
dörrar. När dörrarne öppnades igen hade sex tavlor blivit inköpta för
de pengar allmänheten erlagt i och för uppmuntrandet av inhemska
konstnärer. Protokollsutdraget som infördes i tidningarne lydde så:
Konstförbundet inköpte i går följande arbeten: 1:o »Vatten med oxar»
Landskap av Grosshandlar K. 2:o »Gustav Adolf före Magdeburgs
avbrännande» Historiemålning av Lärftskrämar L. 3:o »Ett snytande
barn» Genre av Löjtnant M. 4:o »Ångaren Bore i hamn» Marin av
Skeppsklarerar N. 5:o »Trän med fruntimmer» Landskap av Konglig Sekter
O. 6:o »Höns med Champinjoner» Stilleben av Skådespelaren P.

<p>Dessa konstverk som i medeltal betingat 1.000 rdr, hade sedan i
Gråkappan blivit berömda på två och tre kvarts spalt (à 15 rdr
spalten), och detta var nu ingenting anmärkningsvärt, men Recensenten
hade, dels för att få spalten full, dels i tid stävja ett tilltagande
ont, tagit itu med ett oskick som börjat insmyga sig, nämligen det att
unga okända äventyrare som lupit ifrån akademien nu utan studier,
endast med effektsökeri och knep sökte förvilla allmänhetens sunda
omdöme. Härpå togs Sellén vid öronen och hudströks, så att till och
med hans ovänner tyckte att det var orättvist - och då kan man veta!
Det var icke nog med att han förnekades varje spår av talang och att
han kallades en humbug, man angrep även hans enskilda ekonomi,
anspelade på de dåliga ställen där han måste äta sin middag, de dåliga
kläder han måste bära, hans dåliga moral, hans dåliga flit, och
slutade med att förutspå honom i religionens och sedlighetens namn en
framtid vid något allmänt arbete, efter som han icke i tid ville
bättra sig.

<p>Detta var ett stort nidingsdåd som lättsinnet och egennyttan begått
och att icke en själ gick förlorad den kvällen Gråkappan kom ut, det
var ett underverk.

<p>Ett dygn därefter kom Den Obesticklige ut. Den anställde vissa
närgångna iakttagelser över huru allmänhetens pengar förvaltades av
ett kotteri; huru vid sista inköpet ingen enda tavla var målad av en
målare utan av ämbetsmän och näringsidkare, vilka voro nog oblyga att
konkurrera med artisterna, vilka här hade sin enda marknad; huru dessa
rövare förstörde smaken och demoraliserade konstnärerna, vilkas enda
strävan hädanefter måste gå ut på att försöka måla lika dåligt som de
säljande, såvida de icke ville gå under. Därpå drogs Sellén
fram. Dennes tavla var den första på tio år, som var framsprungen ur
en människosjäl; konsten hade i tio år varit en produkt av färger och
penslar; Selléns tavla var ett ärligt arbete fullt av ingivelse och
hänförelse, fullt ursprungligt, som endast den vilken sett anden i
naturen ansikte mot ansikte kunde göra det. Recensenten varnade den
unge för att söka komma upp mot de gamle, ty dem hade han redan
övergått, och uppmanade honom att tro och hoppas, ty han hade en
kallelse, o.s.v.

<p>Gråkappan skummade av ondska.

<p>- Ni skall se att karlen lyckas! utropade Redaktören. Fan anamma
att vi skulle gå på honom så hårt! Tänk om han lyckas! Då ha vi
blamerat oss! Men Akademikern svor, att han icke skulle lyckas, och
han gick hem med ofrid i sin själ och läste i sina böcker och skrev en
avhandling som fortfarande bevisade, att Sellén var en humbug och att
Den Obesticklige var bestucken.

<p>Gråkappan hämtade andan, men blott för att få ett nytt slag.

<p>Följande dags morgontidning förkunnade att Hans Majestät inköpt
Selléns »mästerliga landskap som redan i flera dagar lockat
allmänheten till utställningen».

<p>Nu slog vinden i Gråkappan och den flaxade som en trasa på en
gärdsgårdsstör. Skulle man vända eller gå för fullt. Det gällde
tidningen och det gällde Recensenten. Då beslöt Redaktören (på
Verkställande Direktörens befallning!) att Recensenten skulle offras
och tidningen räddas. Men huru! Man erinrade sig Struve, vilken var
fullständigt hemmastadd i alla publicitetens irrgångar och han
tillkallades. I ett ögonblick hade han situationen klar och lovade att
han inom få dagar skulle få skutan att gå över stag. För att förstå
Struves machinationer måste man veta några av de viktigaste data av
hans biografi. Han var till börden överliggare vid Universitetet och
hade hemfallit åt litteraturen av brist. Han blev först redaktör av
den social-demokratiska Folkets Fana; därpå hade han fått transport
till den konservative Bondplågaren; men när denne flyttades till en
annan stad med inventarier, tryckeri och redaktör, ändrades namnet
till Bondevännen och därjämte antogo även åsikterna en annan
färg. Därpå hade Struve blivit såld till Rödluvan, där han just genom
sin bekantskap med alla de konservatives funder kom väl till pass,
likasom det nu i Gråkappan var hans största merit, att han kände
dödsfienden Rödluvans alla hemligheter, vilka han missbrukade med den
största frihet.

<p>Struve började rentvagningsarbetet med en korrespondens till
Folkets Fana, ur vilken sedan infördes några rader i Gråkappan, vilka
berättade om den stora vandringen till utställningen. Därpå skrev han
ett »Insänt» i Gråkappan, däri han angrep Recensenten-Akademikern,
varpå följde några lugnande ord undertecknat Red. Dessa ord lydde:
»Ehuru vi aldrig delat vår ärade Recensents mening rörande Herr
Selléns högt, och med rätta, prisade landskap, kunna vi dock å andra
sidan icke till fullo underskriva Den ärade Insändarens testimonium,
men som det tillhör våra grundsatser, att även låta andras meningar
göra sig gällande i våra egna spalter, hava vi icke tvekat att till
trycket befordra ovan stående uppsats.»

<p>Nu var isen bruten. Struve som efter utsago skrivit om allt - utom
kufiska mynt - skrev nu ihop en glänsande recension över Selléns tavla
och undertecknade den med det högst karakteristiska »Dixi». Och så var
Gråkappan räddad, och Sellén också förstås, men det var inte så
viktigt.

