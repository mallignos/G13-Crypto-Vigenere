<h3>TJUGOSJÄTTE KAPITLET</h3>
<h2>Brevväxling.</h2>

<h3 align=center>Brev från Kandidat Borg till Litteratör Struve.</h3>

<p align=center>Nämdö i juni 18..

<p>Gamle Skandalskrivare!
<br>Som jag är alldeles säker på, att varken du eller Levin betala in
era omsättningsparter på vårt lån i Skomakarbanken, så skickar jag
härmed ett reversal på nytt lån i Byggmästarbanken. De smulor, som
icke åtgå till omsättningen torde kristligen delas och min pars
överstyras med ångare till Dalarö, där jag hämtar.

<p>Brodren Falk har jag nu haft under min vård en månad och jag tror
att jag har honom på bättringen. Du minns att han övergav oss strax
efter den Olaiska föreläsningen och att han i stället för att begagna
sin bror och sina relationer gav sig in i Arbetarfanan, där han blev
misshandlad för 50 rdr i månaden. Den där frihetsluften på
Kindstugatan måtte emellertid ha verkat demoraliserande på honom, ty
han började sky bättre folk och klä sig illa. Jag hade dock under
tiden ett öga på honom genom den slinkan Beda - du vet - och när jag
fann honom mogen för ett avbrott med de där kommunardförbindelserna,
så hämtade jag honom. Jag hämtade honom på källaren Stjärnan där han
satt i sällskap med två skandalskrivare och begagnade brännvin - jag
tror visst att de skrevo också! Hans tillstånd vid hämtningsäventyret
var vad ni skulle kalla sorgligt. Som du vet betraktar jag människorna
med den absoluta likgiltighetens blickar; jag tar dem som geologiska
preparat, som mineralier; några kristallisera i det systemet andra i
det; varför de göra så, ja det beror på lagar eller omständigheter
inför vilka vi skola förhålla oss likgiltiga; jag gråter inte över
kalkspaten därför att den inte är hård som bergkristallen; därför kan
jag icke heller kalla Falkens belägenhet sorglig; den var helt enkelt
produkten av hans temperament (hjärta som ni säger) + omständigheter,
dem hans temperament framkallat. Han var emellertid litet »down» vid
tillfället. Jag förde honom om bord och han förhöll sig passiv. Men
just som vi kastat loss och fått fart, så vände han sig om och då, jag
tror att hon gått dit själv, stod Beda, du vet, på stranden och
viftade. Då blev karlen galen; han ville i land, skrek han, och hotade
att hoppa i sjön. Jag tog honom i armen och stoppade in honom i
kajutan varpå dörren blev stängd. När vi passerade Vaxholm kastade jag
två brev på posten, ett till redaktören av Arbetarfanan med en ursäkt
för Falks fortfarande uteblivande, och ett till hans värdinna med
anhållan om hans kläders hitut-skickande.

<p>Emellertid mojnade han av, och när han fick se de stora vattnen och
skären, så blev han sentimental och språkade en hel hop smörja om att
han aldrig trott han skulle få se Guds (!) gröna jord mer o.d. Men så
kom ett slags samvete över honom. Han ansåg sig icke ha rättighet att
vara så lycklig, och få njuta så i sysslolöshet, då så många människor
voro olyckliga; han ansåg sig ha svikit sin plikt mot busen på
Kindstugatan och han ville vända om; han förklarade på mina rysliga
skildringar av hans nyss flydda liv, att det var människans skyldighet
att lida och arbeta för varandra; denna åsikt har hos honom antagit en
religionartad karaktär (jag har emellertid nu tagit bort den med
vichyvatten och salta bad). Mannen tycktes vara alldeles söndergången
och jag har haft mycket besvär med att laga honom, ty psykiskt (!) och
fysiskt var här svårt att skilja på. Jag måste säga, att han i vissa
avseenden väcker min förundran - beundra gör jag aldrig. Det måtte
vara en egen mani som driver honom att handla rakt emot sina
intressen. Tänk så bra han skulle ha haft det vid det här laget, om
han gått fram på sin lugna ämbetsmannabana, helst då brodern i så fall
lovat hjälpa honom med en större penningsumma. I dess ställe går han
och sätter bort sitt anseende och slavar åt en rå arbetskarl - allt
för de där idéernas skull! Det är för underligt!

<p>Emellertid tyckes han vara på bättringen, i synnerhet efter sista
läxan. Kan du tänka dig, han gick och kallade fiskaren härute för
»herrn» och lyfte på hatten för honom. Dessutom anställde han små
kordiala samtal med befolkningen och ville göra sig underrättad om
»huru de hade det». Följden blev den att fiskaren drog öronen åt sig
och kom en vacker dag till mig och frågade om »den där Falk» skulle
betala sin inackordering själv eller om doktorn (jag) skulle göra det!
Jag berättade det för Falk och han blev ledsen som han alltid blir när
han mister sin goda tanke om något. En tid efter gick han och talte om
utsträckt rösträtt med fiskaren; följden blev att denne kom till mig
och frågade om Falk hade dåliga affärer.

<p>Första dagarne gick han på stränderna och dårade; ibland företog
han långa simfärder utåt fjärden som om han aldrig ämnade vända om,
och som jag alltid ansett självmord vara en av människans heligaste
rättigheter efter som hon fått den gåvan av naturen så gjorde jag inga
ingrepp i hans vanor. Isaac berättade att Falk emellanåt för honom
haft långa utgjutelser om den där nymfen Beda, som lär ha lurat honom
grundligt.

<p>Apropå Isaac så är det ett fint huvud, må du tro. Han har satt i
sig Rabe nu på en månad och läser Cæsar, som vi läser Gråkappan, och
vad mer är, han vet vad den innehåller, något som vi aldrig
visste. Men hans huvud är egentligen receptivt, det vill säga
mottagligt, och därjämte beräknande, och det är en gåva med vilken
många blivit snillen, ehuru de varit ganska dumma. Hans praktiska
sinne måste ibland ge sig luft och vi hade nyligen ett lysande exempel
på hans affärsförmåga. Jag känner icke hans ekonomiska ställning, ty
han är i det fallet mycket hemlighetsfull, men en dag visade han sig
orolig, ty han hade en utbetalning på ett par hundra. Som han icke
kunde vända sig till brodren i Triton, med vilken han brutit, så kom
han till mig. Jag kunde inte hjälpa honom. Då tog han ett ark
postpapper och skrev ett brev, vilket befordrades express och så var
det tyst några dagar.

<p>Utanför stugan där vi bo stod en vacker ekdunge, vilken gav en
behaglig skugga och tillika skyddade mot havsvindarna. Jag förstår mig
inte på trän och natur i allmänhet, men jag tycker om skugga när det
är hett. En morgon, då jag drog upp rullgardin kände jag inte igen
mig. Fjärden låg öppen utanför fönsterna och en kabellängd från land
låg en jakt ankrad. Hela ekdungen låg fälld och på en stubbe satt
Isaac och läste Euklides och räknade träden alltefter som de fördes ut
på jakten. Jag väckte på Falk; han blev förtvivlad och ursinnig och
råkade i ordväxling med Isaac, som på den affären stoppade 1000 banko
i fickan. Fiskarn fick 200 rischels - han hade inte begärt mer - jag
var arg - inte för trädens skull, utan därför att inte jag kommit på
samma idé. Falk säger, att det var opatriotiskt, men Isaac svär på att
det gjorde gott åt utsikten att få undan »det där rasket», och han
tänker i nästa vecka ta sig en båt och besöka grannöarna i samma
ändamål. Fiskargumman grät hela dan, men gubben for in till Dalarö för
att köpa henne ett vackert klänningstyg; han blev borta i två dygn och
när han kom hem igen, så var han alldeles full, men båten var tom, och
när gumman frågade efter tyget, så förklarade gubben att han glömt
bort det.

<p>Adjö med dig! Skriv snart och berätta några skandalhistorier och
sköt om lånen väl!

<p align=center>Din dödsfiende och borgensman

<p align=center>H.B.

<p>

<p>P.S. Jag såg i tidningarna att man håller på att bilda en
Ämbetsmannabank. Vem ska sätta in pengar i den? Håll utkik på'n i alla
fall så ska vi kasta in ett litet papper i sinom tid.

<p>Anhålles att få följande notis införd i Gråkappan i anseende till
min förestående licentiat.

<p><strong>Vetenskaplig upptäckt. </strong>Medicine Kandidat Henrik Borg, en av
våra yngre mera framstående läkare, har under sina zootomiska
forskningar i Stockholms skärgård upptäckt en ny art av släktet
Clypeaster, vilken han givit det mycket träffande namnet maritimus.
Karaktären torde kortast uttryckas så: Hudens plåtar i 5 med porer
genomborrade ambulacral-fält, och 5 interambulacralfält endast med
knappar för taggarne. Djuret har väckt livlig uppmärksamhet i den
lärda världen.

<p align=center>- - -

<h3 align=center>Brev från Arvid Falk till Beda Pettersson.</h3>

<p align=center>Nämdö, augusti 18..

<p>När jag går på havsstranden och ser huru fackelblomstren kunna
uppspira bland skrivsand och kiselstenar minnes jag dig huru du kunde
blomma en hel vinter på en krog vid Lilla Nygatan.

<p align=center>* * *

<p>Jag vet ingenting så ljuvligt som att ligga utsträckt på
strandklippan och känna huru gneisskärvorna kittla mina revben, under
det jag ser på havet; ty då blir jag högfärdig och tror att jag är
Prometheus, men gamen - det är du! - får ligga i en fjädersäng på
Sandbergsgatan och äta kvicksilver.

<p align=center>* * *

<p>Tången har man ingen glädje av, när han står och växer på
sjöbotten, men när han kommer på land och ruttnar, då luktar han jod,
och det är bra för kärlek, och brom, och det är bra för galenskap.

<p align=center>* * *

<p>Det fanns intet helvete på jorden förr än paradiset blev
riktigt färdigt, det vill säga kvinnan kom! (Gammalt!!)

<p align=center>* * *

<p>Längst ute i havsbandet bor ett ejderpar i en utsatt
snusfjärding. Om man vet att ejdern är två fot mellan vingspetsarne så
måste man tänka på ett underverk - och det är ett underverk den där
kärleken! Jag får inte rum i hela världen numera!

<p align=center>- - -

<h3 align=center>Brev från Beda Pettersson till Häradshövding Falk.</h3>

<p align=center>Stockholm augusti 18..

<p>Ellskade Ven!
<br>jag feck ditt brev jusst nyss, men jag kann innte seja att jag förstod
det, men jag hörde att du trodde jag var på Sandbergsgatan, men det är
en evig osanning och jag kan velan förstå att det är den där schajas
som spritt ut de, det är en evig osanning och jag bedyrar dej att jag
ellskar dej lika höggt som förr, jag lengtar iblann att få se dej men
de lär jag velan inte få så snart.

<p align=center>Din trogna Beda.

<p>

<p>Påstskriptum. Snella Arvid om du kunde hjälpa med trettio rigsdaler
till den femtonde så vore du så snell. du ska sekert få dem igen den
femtonde, för då får jag själv pengar. Jag har varit mycke sjuk och är
så lessen ibland att jag ville vara dö. mamsell på kafféet var en
otäcka som var svartsjuk på mej för den där tjocka Berglunds skull,
och därför sluta jag där. allt vad de pratar om mej är bara förtal och
osanning. må alltid vel och glömm ej din egen

<p align=center>Densamma.

<p>Du kann skicka pängarna till Hulda på kaffet så får jag dom.

<p align=center>- - -

<h3 align=center>Brev från Kandidat Borg till Litteratör Struve.</h3>

<p align=center>Nämdö augusti 18..

<p>Konservative Skurk!
<br>Har du försnillat pengarna, efter som jag dels icke sett några, dels
fått kravbrev från Skomakarbanken. Tror du man får stjäla därför att
»man har hustru och barn!» Redogör genast eller kommer jag in till
stan och gör skandal!

<p>Notisen har jag läst, men det skulle vara tryckfel på den
naturligtvis; det stod Zoologiska i stället för Zootomiska och
Crypeaster, i stället för Clypeaster. Hoppas den gjorde gott i alla
fall.

<p>Falk har blivit splitter galen sedan han fick ett brev med
fruntimmersstil häromdan. Han går ibland opp i träna, ibland ner på
sjöbotten. Det är troligen krisen - sen ska jag tala förnuft vid
honom.

<p>Isaac har sålt sin jakt utan att begära mitt lov, varför vi råkat i
tillfällig fiendskap; han läser nu andra boken Livius och håller på
att grunda ett fiskeribolag.

<p>Dessutom har han köpt en strömmingssköte, en skälbössa, 25
pipskaft, en laxlina, två abborrnät, en notbod och en - kyrka. Det
sista låter otroligt men är sant! Den är visserligen litet bränd av
ryssarne (1719) men murarne stå kvar (församlingen äger en ny sådan
som begagnas på sedvanligt sätt; den gamla begagnades som
sockenmagasin). Han tänker skänka den till Vitterhetsakademien, ty han
tror att han ska få Vasaorden. Värre har man sett! Hans farbror som är
krögare fick Vasen för att han bjöd dövstummingarna på öl och
smörgåsar, när de voro på Manègen om höstarna. Han höll på med det i
sex år, men så gick det till sist! Nu får aldrig dövstummingarna
smörgåsar mer, vilket visar hur skadlig Vasaorden är!

<p>Om jag inte dränker den karlen, så slutar han inte förr än han köpt
hela Sverige.

<p>Ryck opp dig nu och var redlig, annars kommer jag som Jehu över dig
och då är du förlorad.

<p align=center>H.B.

<p>P.S. När du skriver notisen om badgäster på Dalarö, så inför mig
och Falk (Häradshövding) men icke Isaac; jag börjar bli smått generad
av sällskapet - och så gick han och sålde jakten!

<p>Skicka mig lite växelblanketter (blå, Sola-) när pengarna kommer.

<p align=center>- - -

<h3 align=center>Brev från Kandidat Borg till Litteratör Struve.</h3>

<p align=center>Nämdö september 18..

<p>Hedersputa!
<br>Rischlarna inhåvade! Föreföllo växlade, ty Byggmästarbanken brukar
aldrig lämna andra än Skånska femtilappar! Nå! Lika gott!

<p>Falk är frisk och har gått igenom krisen som en karl; han har
återfått självkänslan, ett mycket viktigt organ för vår framkomst i
livet men vilket, efter vad statistiken visar, försvagas i hög grad
hos de barn som tidigt förlora sina mödrar. Jag har nu givit honom ett
recept, vilket han accepterat så mycket mer som han själv utfunderat
detsamma. Han återvänder på ämbetsmannabanan - utan att mottaga några
pengar av brodern (det är hans sista dumhet och som jag icke kan
respektera); återvänder till samhället, inregistrerar sig bland
boskapen, blir respektabel, får en social ställning - och håller mun
så länge - tills hans ord fått auktoritet. Detta sista är alldeles
nödvändigt om han skall fortsätta i detta livet, ty han har anlag för
galenskap och skulle dunsta bort, om han icke slog bort alla sina
idéer - som jag egentligen inte förstår, och jag tror inte han själv
kan säga vad det är han vill.

<p>Han har redan börjat kuren och jag baxnas för de framsteg den gör!
Han slutar bestämt vid någon hovcharge! Så trodde jag; ja! Men så fick
han tag i ett tidningsblad häromdan och råkade läsa om
Pariserkommunen. Genast fick han recidiv och började gå i träna igen -
men så gav det sig och nu törs han aldrig se åt ett blad mer. Men
aldrig ett ord sa han! Ni får allt akta er för den mannen när han blir
färdig en gång!

<p>Isaac har nu börjat med grekiskan! Han tycker att läroböckerna äro
för dumma och för långa och därför sprättar han sönder dem och klipper
ur det viktigaste vilket han klistrar upp i en res-kontra vilken han
inrett till ett kompendium för studentexamen.

<p>Det tilltagande vetandet i klassiska språken gör honom emellertid
fräck och obehaglig. Han vågade häromdagen disputera religion med
pastorn under ett brädspel och påstod därvid att kristendomen var
uppfunnen av judarne och att alla kristna voro judar. Det är ett
fördärv med det där latinet och grekiskan!

<p>Jag fruktar att jag fostrat en lindorm vid min skäggiga barm; om så
är så måste kvinnans säd söndertrampa ormens huvud.

<p>Adjö!

<p align=center>H.B.

<p>P.S. Falk har rakat av sig sitt amerika-skägg och lagt bort att
lyfta på hatten för fiskaren.

<p>Nu får du inte höra mer av oss från Nämdö; vi flytta in om måndag!

