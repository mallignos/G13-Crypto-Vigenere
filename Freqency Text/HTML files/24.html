<h3>TJUGOFJÄRDE KAPITLET</h3>
<h2>Om Sverige.</h2>

<p>Man hade kommit till desserten. Champagnen gnistrade i glasen vilka
bröto ljusstrålarne från kronan i Nicolaus Falks matsal i våningen vid
Skeppsbron. Arvid mottog vänliga tryckningar från alla håll med
komplimanger och välönskningar, varningar och råd; alla ville vara med
och assurera sig en del i hans framgång, ty det var nu en avgjord
framgång.

<p>- Häradshövding Falk! Jag har den äran! sade Presidenten i
Kollegiet för Ämbetsmännens löner och nickade över bordet! Det där är
en genre som jag förstår!

<p>Falk mottog den sårande komplimangen med lugn.

<p>- Varför skriver ni så melankoliskt? frågade en ung skönhet, som
satt till höger om skalden. Man skulle tro att ni varit olyckligt kär!

<p>- Häradshövding Falk! Får jag lov att dricka! sade redaktörn av
Gråkappan från vänster i det han strök undan sitt långa ljusa
skägg. Varför skriver inte häradshövdingen i min tidning?

<p>- Jag tror inte herrarne skulle trycka vad jag komme att skriva!
svarade Falk.

<p>- Jag vet inte vad som skulle utgöra något hinder?

<p>- Åsikterna!

<p>- Ah! Det är inte så farligt med den saken. Det jämkar sig nog!
Inte ha vi några åsikter inte!

<p>- Skål Falk! skrek den alldeles yre Lundell över bordet. Hej!

<p>Levi och Borg måste hålla i honom så att han icke skulle stiga upp
och hålla tal. Det var första gången han var ute ibland folk och det
ståtliga sällskapet och den lysande anrättningen hade slagit honom åt
huvudet, men som alla gästerna befunno sig på ett högre stadium
undgick han lyckligen någon obehaglig uppmärksamhet.

<p>Arvid Falk kände sig visserligen varm vid anblicken av dessa
människor, som åter upptagit honom i samhället utan att begära några
förklaringar eller fordra avbön. Han erfor en känsla av trygghet vid
att sitta på dessa gamla stolar, som varit delar av hans barndoms hem;
han igenkände med vemod den stora borduppsatsen, som fordom endast
togs fram en gång om året; men de många nya människorna gjorde honom
frånvarande. Han lät icke narra sig av deras vänliga miner; de ville
honom visserligen intet ont, men deras välvilja var beroende av en
konjunktur. Dessutom föreföll honom hela tillställningen
maskeradartad. Vad hade professor Borg, mannen med det stora
vetenskapliga ryktet, för gemensamma intressen med hans obildade bror?
De voro i samma bolag? Vad gjorde den högfärdige kapten Gyllenborst
här? Gick han hit för att äta? Omöjligt! Om också människor gå bra
långt för att äta. Och Presidenten? Och Amiralen! Här funnos osynliga
band, starka, olösliga kanske!

<p>Glädjen stod högt, men skratten voro för gälla, kvickheten flödade,
men den var syrlig; Falk kände sig beklämd och han tyckte att fadrens
ansikte såg vredgat ned på sällskapet från porträttet som hängde över
pianot.

<p>Nicolaus Falk strålade av belåtenhet; han såg ingenting, hörde
ingenting obehagligt, men han undvek att träffa broderns blickar så
mycket han kunde. De hade ännu icke växlat ett ord, ty Arvid hade,
enligt Levins anvisning infunnit sig först då alla gästerna samlats.

<p>Middagen var vid sitt slut. Nicolaus höll ett tal om den »egna
kraften och den fasta viljan» som förer människan till målet: »det
ekonomiska oberoendet» och »en position». »Detta allt tillsammans»,
sade talaren, »förlänar självkänsla och ger karaktären den fasthet,
utan vilken vi platt intet kunna gagna; intet gagna det allmänna,
vilket är det högsta vartill vi kunna komma och det är dit mina herrar
vi alla sträva ändå, när sanningen kommer fram! Jag dricker de ärade
gästers skål, som i dag hedrat mitt hus och jag hoppas att jag många
gånger måtte få åtnjuta samma ära!»

<p>Härpå svarade kapten Gyllenborst, som redan var något drucken, i
ett längre skämtsamt anförande, vilket under en annan sinnesstämning
och i ett annat hus skulle ha kallats skandalöst.

<p>Han for ut emot den köpmansanda som nu gripit omkring sig och han
förklarade skämtsamt, att han visst icke saknade självkänsla oaktat
han i hög grad saknade ekonomiskt oberoende; han hade just i dag på
förmiddagen haft en affär av ganska obehaglig art - men det oaktat
ägde han nog karaktärsstyrka att gå bort på denna middag och vad hans
position beträffade, ansåg han den vara så god som någons - och det
ansågo nog andra med, efter som han kunde få den äran sitta vid detta
bord, hos detta charmanta värdfolk!

<p>När han slutat andades sällskapet lättare ty »det hade känts som om
ett åskmoln dragit över» anmärkte den sköna till Arvid Falk, vilken
livligt senterade detta yttrande.

<p>Det var så mycket lögn, så mycket falskhet i luften, att Falk kände
sig beklämd och längtade ut. Han såg huru dessa personer, vilka helt
säkert voro hederliga och aktningsvärda, likasom gingo i en osynlig
kedja, i vilken de då och då beto med kvävt raseri - ja kapten
Gyllenborst behandlade ju värden med öppet, ehuru skämtsamt
förakt. Han tände cigarren i salongen, intog opassande ställningar,
och låtsades som om han icke såg fruntimren. Han spottade på
kakelugnsstenarne, recenserade obarmhärtigt oljetrycken på väggarne
och uttalade sitt förakt för mahognymöbler. De övriga herrarne
iakttogo ett indifferent dem själva värdigt skick och tycktes
tjänstgöra.

<p>Upprörd och missnöjd lämnade Arvid Falk oförmärkt sällskapet och
gick. På gatan nedanför stod Olle Montanus och väntade.

<p>- Jag trodde verkligen inte du skulle komma, sade Olle! Det lyste
så grant däruppe!

<p>- Så att därför! Jag önskade du hade varit med!

<p>- Nå, Lundell tar sig ut ibland bättre folk!

<p>- Avundas honom icke! Han får nog sina bittra dagar, om han skall
gå porträttvägen! - Låt oss nu tala om annat! Jag har verkligen
längtat så mycket efter denna kväll, då jag skall få se arbetarne på
nära håll! O, jag tycker det skall bli som frisk luft efter detta
kvalm; det förefaller mig som om jag skulle få gå ut i skogen efter
att ha legat på ett sjukhus! Jag måtte väl icke berövas denna illusion
också!

<p>- Arbetaren är misstänksam, så att du måste vara försiktig!

<p>- Är han ädel? Är han fri från småsinne? Eller har förtrycket
fördärvat honom?

<p>- Du får väl se! Mycket är annorlunda i världen än man föreställer
sig!

<p>- Ja, gunås, så är det!

<p>Om en halv timme befunno de sig i arbetarförbundet Nordstjärnans
stora sal, som redan var fylld med folk. Falks svarta frack gjorde
icke något gott intryck och han fick mottaga mången ovänlig blick från
mulna ansikten.

<p>Olle presenterade Falk för en lång, gänglig hostande karl med
passionerat utseende:

<p>- Snickar Eriksson!

<p>- Jaså, sade denne! Är det också en herre som vill bli riksdagsman?
Det ser han mig för spinkig ut till ändå!

<p>- Nej, nej, sade Olle, han kommer för tidningen!

<p>- Vad för tidning? Det finns så många sorters tidningar! Kanske han
är här för att göra narr av oss?

<p>- Nej, för all del, sade Olle; han är en arbetarvän och skall göra
allt för er!

<p>- Jaså! Det var en annan sak! Men jag är rädd för såna där herrar;
vi hade en som bodde hos oss, det vill säga i samma hus uppe i Vita
Bergen; han var vicevärd - Struve hette kanaljen!

<p>Ett klubbslag föll och i ordförande-stolen satte sig en medelålders
man. Det var vagnmakaren Löfgren, stadsfullmäktig och Innehavare av
medaljen Litteris et Artibus. Genom övning i kommunala uppdrags
skötande hade han förvärvat sig stor teatervana och hans yttre hade
tagit en prägel av ärevördighet som kunde tysta stormar och kväva
oljud. En stor domarperuk beskuggade ett brett ansikte vilket pryddes
av ett par polisonger och glasögon.

<p>Vid hans sida satt sekreteraren, i vilken Falk igenfann en arvodist
från det stora Kollegiet. Denne var klädd i pincené och uttryckte med
bondgrin sitt ogillande över det mesta som yttrades. På första bänken
nedanför ordförandeestraden sutto de förnämaste ledamöterna,
officerare, ämbetsmän, grossörer, vilka kraftigt understödde alla
lojala förslag och med överlägsen parlamentarisk förmåga nedgjorde
alla reformprojekter.

<p>Protokollet upplästes av sekreteraren, godkändes och justerades av
första bänken. Därpå föredrogs första överläggningspunkten.

<p>- »Beredningsutskottet hemställer huruvida icke arbetarförbundet
Nordstjärnan ville för sin del giva uttryck åt det ogillande, som
varje rättänkande medborgare måste känna gentemot de olagliga
rörelser, som under namn av strejker pågå i snart sagt hela Europa.»

<p>- Anser förbundet...

<p>- Jaaa! skrek första bänken.

<p>- Herr ordförande! ropade snickaren från Vita Bergen.

<p>- Vem är det därborta som för oljud! frågar ordföranden och tittar
under glasögonen med en min som om han ämnade ta fram rottingen.

<p>- Här är ingen som för något oljud; det var jag som begärde ordet!
sade snickarn.

<p>- Vem är jag?

<p>- Snickarmästaren Eriksson!

<p>- Är han mästare? När blev han det!

<p>- Jag är utlärd gesäll och har aldrig haft råd att begära burskap
men jag är så skicklig som någon ann och jag arbetar för mig själv!
Det ska jag säga!

<p>- Vill snickargesällen Eriksson vara god och sitta ner och inte
störa oss vidare. - Anser förbundet frågan vara med ja besvarad.

<p>- Herr ordförande!

<p>- Vad är det frågan om?

<p>- Jag begär ordet! Och hör det herre! röt Eriksson.

<p>- Eriksson har ordet! mumlades från bakgrunden!

<p>- Gesällen Eriksson - stavar han med x eller z? frågade
ordföranden, som blivit sufflerad av sekreteraren.

<p>Ett högt skratt upphöjdes av första bänken.

<p>- Jag stavar inte alls mina herrar, jag diskuterar! sade snickaren
med glödande ögon; ja det gör jag! Om jag hade ordet i min makt skulle
jag säga att de som strejka ha rätt, för om mästrarne och patronerna
bli feta som göra ingenting annat än springa och fjäska på
uppvaktningar och sådant där scheiss, så är det arbetarens svett det
kostar! Men vi vet nog varför ni inte vill betala vårt arbete; det är
därför att vi skulle få rösträtt till riksdan och det är man rädd för
..

<p>- Herr ordförande!

<p>- Ryttmästar von Sporn!

<p>- och det vet vi nog, att taxeringskommittén sätter ner skatten så
snart den går opp till den där siffran. Om jag hade ordet i min makt
så skulle jag säga mycket mer, men det tjänar så litet...

<p>- Ryttmästar von Sporn!

<p>- Herr ordförande, Mina Herrar! Det är högst oväntat att i en
församling som denna, vilken genom sitt värdiga uppträdande för övrigt
(nu senast vid det kongliga bilägret) gjort sig ett så gott namn,
personer utan all parlamentarisk takt skola tillåtas kompromettera ett
aktningsvärt förbund genom oblygt och hänsynslöst förakt för alla
former. Tro mig mina herrar, något sådant skulle icke ha hänt i ett
land där man från ungdomen lärt sig militärisk tukt...

<p>(- Allmänna livbeväringen! sade Eriksson till Olle.)

<p>... där man vant sig att styra sig själv och andra! Jag uttalar den
gemensamma förhoppningen, att något sådant störande uppträde icke
vidare må äga rum bland oss... jag säger oss - ty jag är också
arbetare... vi äro alla Arbetare inför den Evige... och jag säger
det i egenskap av ledamot av detta förbund och den dag skulle vara en
sorgedag då jag måste taga tillbaka de ord jag vid ett annat
sammanträde häromdagen - ja det var i Nationalförbundet Livbeväringens
Vänner! - yttrade: Jag tänker högt om den Svenska Arbetaren!

<p>- Bravo! Bravo! Bravo!

<p>- Anser förbundet Beredningsutskottets förslag med ja besvarat?

<p>- Ja! Ja!

<p>Andra punkten: - »På enskild motionärs förslag får
Beredningsutskottet hemställa om icke arbetarförbundet skulle, i
anseende till H. K. H. Hertigens av Dalsland timade konfirmation,
såsom ett erkännande av Svenska Arbetarens tacksamhetsskuld till
Konungahuset och nu särskilt som ett uttryck av ogillande över de
arbetaroroligheter som under namn av Kommunen förhärja Frankrikes
huvudstad, förena sig i insamlandet av medel till en hedersgåva vars
värde dock icke bör överstiga tre tusen riksdaler.»

<p>- Herr ordförande!

<p>- Doktor Haberfeld!

<p>- Nej det var jag Eriksson, som begärde ordet!

<p>- Jaså! Nå! Eriksson har ordet!

<p>- Jag skulle upplysa att det icke är arbetaren som gjort Kommunen i
Paris, utan att det är ämbetsmän, advokater - offcerare, just såna där
livbeväringar! - och tidningsskrivare, som gjort den! Om jag hade
ordet i min makt, så skulle jag be dessa herrar uttrycka sina känslor
i ett konfirmationsalbum!

<p>- Anser förbundet frågan med ja besvarad?

<p>- Ja! Ja!

<p>Och därpå börjades ett skrivande av skrivaren och ett
kollationerande och ett pratande som vid själva riksdagen.

<p>- Går det alltid till så här? frågade Falk.

<p>- Tycker herrn att det är muntert? svarade Eriksson. Det är så att
man kan riva håret av sig. Jag vill kalla detta korruption och
förräderi. Bara egennytta och uselhet; inte en man med hjärta som kan
föra saken framåt; därför kommer det också att bli som det blir!

<p>- Vad skall det bli då?

<p>- Vi få väl se! - sade snickaren och fattade Olles hand. Är du
beredd? fortfor han. Stå på dig bara, för här får du kritik!

<p>Olle nickade slugt.

<p>- Ornamentsbildhuggar-gesällen Olof Montanus har anmält sig hålla
föredrag om Sverige, började ordföranden; ämnet är väl stort,
förefaller det mig och något allmänt hållet, men om han lovar göra
undan det på en halv timme så ska vi väl höra på; eller vad säger
herrarne?

<p>- Ja!

<p>- Herr Montanus; var så god och stig fram.

<p>Olle ruskade på sig som en hund innan han skall ta språng och gick
fram genom hopen, som mönstrade honom med sina blickar.

<p>Ordföranden öppnade ett litet samtal med första bänken och
sekreteraren gäspade innan han tog upp en tidning för att visa huru
litet han ämnade höra på föredraget.

<p>Men Olle steg upp på estraden, fällde ner sina stora ögonlock,
tuggade några gånger för att narra åhörarne att han började och när
det blev riktigt tyst, så tyst att man kunde höra vad ordföranden sade
åt ryttmästarn, började han.

<p>- Om Sverige. - Några synpunkter.

<p>Det blev en paus.

<p>- Mina Herrar! Det torde väl få anses som mera än ett obestyrkt
antagande att våra dagars mest fruktbara idé och kraftigaste strävan
är att upphäva den trångsynta nationalitetskänslan, vilken skiljer
folken och ställer dem som fiender emot varandra; vi hava sett de
medel som härvid användas - världsexpositionerna och dessas verkningar
- hedersdiplomen!

<p>[Man såg på varandra frågande. - »Vad var det där för en gliring?»
sade Eriksson! »Den kom litet tvärt, annars var den bra!»]

<p>- Svenska Nationen går, såsom alltid, härvidlag i spetsen för
civilisationen och har i högre grad än någon annan bildad nation vetat
göra den kosmopilitanska idén fruktbärande, och, om man får döma efter
vad siffror giva vid handen, redan hunnit mycket långt. Härtill hava
ovanligt gynnsamma omständigheter bidragit och det är dem jag nu på en
kort stund vill betrakta för att sedan övergå till något lättsmältare,
såsom styrelseformen, skattehemmanen och dylikt.

<p>[»Det blir långt det här», sade Eriksson och knuffade Falk i
sidan; »men han är rolig!»]

<p>- Sverige är, som var man vet, ursprungligen en tysk koloni och
språket vilket bibehållit sig tämligen rent ända in på våra dagar är
plattyskan i tolv dialekter. Denna omständighet, nämligen svårigheten
provinserna emellan att meddela sig med varandra, har varit en mäktig
hävstång för motverkandet av det osunda nationalitetsbegreppets
utveckling. Andra lyckliga omständigheter hava dock motverkat ett
ensidigt tyskt inflytande, vilket en gång gick så långt att Sverige
var en inkorporerad tysk provins såsom under Albrekt av
Mecklenburg. Hit räknar jag först de danska provinsernas
erövring. Skåne, Halland, Blekinge, Bohuslän och Dalsland, Sveriges
rikaste provinser bebos av danskar, vilka ännu tala sitt lands språk
och vägra att erkänna svenska väldet.

<p>[»Vart i Jesu namn ska det här ta vägen? Är han galen?»]

<p>- Skåningen, till exempel, räknar ännu i dag Köpenhamn som
huvudstad och skåningarne utgöra vid Riksdagen det Regeringsfientliga
partiet. Så är även förhållandet med det danska Göteborg, som icke
erkänner Stockholm såsom rikets huvudstad; där ha dock engelsmännen
numera tagit försteget och anlagt en koloni. Denna nation, den
engelska, fiskar utanför kusten och driver inne i staden nästan all
storhandel under vintern; om sommarn resa de tillbaka och njuta av de
samlade skatterna i sina hem på skotska höglanden. Ett mycket präktigt
folk förövrigt! Engelsmännen hålla sig också en stor tidning där de
berömma sina egna handlingar utan att precis klandra andras.

<p>Så hava vi att fästa oss vid de täta invandringarna, som då och då
ägt rum. Vi ha finnar på Finnskogarna, men vi ha dem också i
huvudstaden, dit de invandrat under svåra politiska förhållanden
hemma.

<p>Vid våra större järnbruk finnes en myckenhet valloner inkomna på
1600-talet och vilka än i dag tala sin brutna franska. Det är som
bekant en vallon som infört i Sverige den nya statsförfattningen
vilken är tagen från Vallonien. Styvt folk och ganska hederligt!

<p>[»Nej vad in i - är det här för slag!»]

<p>- Under Gustav Adolfs tid hitkom en mängd skotskt frat och hyrde ut
sig som soldater varför de också kommo in på riddarhuset!

<p>På östra kusten finnas många familjer som bära traditioner om en
invandring från Livland och de andra slaviska provinserna, varför man
här ofta träffar rent tartariska typer.

<p>Jag framkastade det påståendet att svenska folket var på den allra
bästa väg att denationaliseras! Slå upp Svenska Adelns Vapenbok och
räkna de svenska namn ni träffar. Om de gå över 25 procent så ska ni
få skära näsan av mig mina herrar!

<p>Slå upp Adresskalendern, på en höft; jag har själv räknat efter på
bokstaven G och av fyrahundra namn voro två hundra utländska. Vad är
orsaken? Många äro de, men de förnämsta äro: De Utländska Dynastierna
och erövringskrigen. Om man tänker efter huru mycket fusel som suttit
på svenska tronen så förvånas man över att nationen än i dag kan vara
så konungsk. En grundlagsbestämmelse sådan som att svenske konungen
alltid skall vara en utlänning måste ovillkorligen leda rakt på
målet=denationalisering; och den har också gjort det! Att landet skall
komma att vinna på anslutning till främmande nationer är min
övertygelse, ty att förlora något - det kan det icke, ty man kan icke
förlora vad man icke har. Nationen saknar helt enkelt nationalitet och
det var det Tegnér upptäckte 1811 och som han så trångsynt beklagar i
Svea, men då var det för sent, ty rasen var redan förstörd genom
utskrivningarne under de dumma erövringskrigen. Av den enda million
innevånare som på Gustav II Adolfs tid funnos i landet utskrevos och
fördärvades 70.000 fullmåliga karlar. Hur många Karl X och XI och XII
förstörde kan jag icke säga, men man kan förstå vilken avel de
hemmavarande skulle ge då de alla voro kasserade kronvrak!

<p>Jag återvänder till mitt yttrande att vi sakna nationalitet. Kan
någon säga mig något svenskt i Sverige annat än våra tallar, granar
och järngruvor, vilka snart icke behövas mer i marknaden! Vad äro våra
folkvisor? Franska, engelska och tyska romanser, i dåliga
översättningar! Vad äro folkdräkterna, vilkas försvinnande vi sörja?
Gamla slarvor från medeltidens herredräkter! Redan på Gustav I:s tid
begärde dalkarlarne, att man skulle straffa dem som buro hackade och
brokiga kläder. Troligen hade icke de brokiga hovkläderna, den
Burgundiska dräkten, ännu kommit ned till dalkullorna! Och säkert ha
de haft många modeförändringar sedan dess!

<p>Säg mig något svenskt skaldestycke, konstverk, musikstycke, som är
specifikt svenskt, varigenom det skiljer sig från alla icke-svenska!
Visa mig en svensk byggnad! Det finns icke, och finns det så är det
antingen dåligt eller är det bildat efter utländskt mönster.

<p>Jag tror icke jag säger för mycket om jag påstår att svenska
nationen är en obegåvad, högfärdig, trälsinnad, avundsam, småsint och
rå nation! Och därför går den sin undergång till mötes och det med
stora steg!

<p>[Nu uppstod larm i salen! Spridda rop på Karl XII läto dock
förnimma sig över bullret.]

<p>- Mina Herrar, Karl XII är död, och låt nu honom sova till nästa
jubelfest! Det är honom vi ha mest att tacka för vår denationalisering
och det är därför jag ber att herrarne instämma med mig i ett
fyrfaldigt hurra! - Mina herrar! Leve Karl den tolfte!

<p>[»Jag skall be att få kalla sällskapet till ordning!» skrek
ordföranden!]

<p>- Kan man tänka sig någon större fäaktighet hos en nation, som
skall lära sig utifrån att bli skalder! Tänk sådana oxar som kunde gå
bakom plogen i ett tusen sex hundra år och inte komma på den idén att
göra visor! Men så kom det en kurre från Karl XI:s hov och förstörde
hela denationaliseringsverket! Förr skrev man på tyska, men nu skulle
det skrivas på svenska! Jag får därför be herrarne instämma med mig
när jag ropar så här: Ner med den dumma hunden Georg Stiernhielm!

<p>[»Vad hette han?» - »Edvard Stjernström!» Ordföranden slår klubban
i bordet! Uppståndelse! »Det är nog! Ned med den förrädaren! Han
driver med oss!»]

<p>- Svenska nationen kan bara skrika och slåss, det hör jag! Och
efter som jag icke får fortsätta och komma till styrelsen och
kronoskattehemmanen så vill jag bara säga, att sådana här servila
lymlar som jag hört på i kväll äro mogna för enväldet när som helst!
Och ni får't! Lita på det! Ni får envälde!

<p>[En puff bakifrån kastade upp orden ur halsen på talaren som nu
tog fatt i talmansbordet för att hålla sig kvar.]

<p>- Och ett otacksamt släkte som inte vill höra sanningen...

<p>[»Kör ut honom! Riv sönder honom!» Olle kastades ner från estraden
men ännu i sista ögonblicket skrek han som en vansinnig och under
mottagande av hugg och slag: »Leve Karl den tolfte! Ner med Georg
Stiernhielm!»]

<p>Olle och Falk befunno sig ute på gatan.

<p>- Vad kom åt dig? frågade Falk; blev du från dina sinnen!

<p>- Ja, jag tror jag blev det! Jag hade läst över mitt tal i nära sex
veckor, jag visste på pricken vad jag skulle säga, men när jag kom
fram och fick se alla dessa ögon så gick det sönder; hela min konstiga
bevisföring ramlade som en murarställning, jag kände marken sjunka
under mina fötter och alla tankar kommo i en röra! Var det mycket
galet?

<p>- Ja det var svårt, och du får nog tidningarna på dig!

<p>- Ja det är för sorgligt! Och jag tyckte att jag hade det så klart!
Men det var skönt att få bränna till dem lite ändå!

<p>- Du skadar din sak på det där sättet och kan aldrig komma fram
mera!

<p>Olle suckade!

<p>- Vad i herrans namn hade du med Karl XII att göra? Det var det
värsta av alltihop!

<p>- Fråga mig inte! Jag vet ingenting!

<p>- Älskar du ännu arbetaren? fortfor Olle.

<p>- Jag beklagar honom som låter vilseföra sig av lycksökare och jag
skall aldrig svika hans sak, ty hans sak är den närmaste tidens fråga,
och hela er politik är inte värd ett öre mot den!

<p>Olle och Falk vandrade gatorna framåt och kommo så ner åt staden
igen och promenerade in på Lilla Nygatan där de gingo in på Café
Naples.

<p>Klockan var nu mellan nio och tio och kaféet var tomt i det allra
närmaste. Där satt blott en enda gäst vid ett bord nära disken. Han
läste i en bok för flickan vilken satt bredvid och sydde. Det såg
mycket nätt och hemtrevligt ut, men måtte ha gjort ett starkt intryck
på Falk, ty han gjorde en häftig rörelse och ändrade min.

<p>- Sellén! Hå, är du här! God afton Beda! sade Falk med en konstlad
hjärtlighet, vilken var honom mycket främmande, i det han tog den unga
flickans hand.

<p>- Nej. Se bror Falk! sade Sellén. Hittar bror hit också! Jag kunde
väl tro att det var något efter som vi ses så sällan i Röda Rummet.

<p>Falk och Beda växlade en blick. Den unga flickan hade ett
distingerat utseende för sin plats; ett fint, intelligent ansikte, som
bar en sorg; en smärt gestalt med ett självsvåldigt men kyskt
linjespel; ögonen voro något vinklade uppåt som om de spejade efter en
olycka från himmelen men kunde för övrigt leka alla lekar ett
ögonblickslynne kunde uppfinna.

<p>- Så allvarsam du är! sade hon till Falk och såg ned på sömmen!

<p>- Jag har varit på ett allvarsamt möte, sade Falk och rodnade som
en flicka. Vad läste ni för slag?

<p>- Jag läste Tillägnan till Faust, sade Sellén, och räckte ut sin
hand för att leka med Bedas söm!

<p>En mörk sky drog över Falks ansikte. Samtalet blev tvunget och
odrägligt. Olle satt försjunken i betraktelser som tycktes röra sig om
självmord.

<p>Falk begärde en tidning och erhöll »Den Obesticklige». Med ens slog
det honom för huvudet att han glömt se efter vad den skrivit om hans
dikter. Han fläkte upp bladet och kastade ögonen på tredje sidan; där
fann han vad han sökte. Det var inga artigheter, men icke heller några
grovheter, ty artikeln var dikterad av verkligt och djupt
intresse. Recensenten fann icke Falks poesi sämre eller bättre än de
andra samtidas, men fullt lika egoistisk och betydelselös; den
handlade endast om författarens enskilda affärer, olovliga
förbindelser, uppdiktade eller verkliga, koketterade med små synder
men sörjde icke över de stora; det var icke ett grand bättre än den
engelska toalettpoesin och författaren kunde gärna ha satt sitt
stålstick framför titeln så hade texten varit illustrerad m.m. Dessa
enkla sanningar gjorde ett djupt intryck på Falk som endast läst
Gråkappans puff skriven av Struve, och Rödluvans av personlig välvilja
dikterade recension. Han tog ett kort avsked och steg upp för att gå.

<p>- Skall du gå redan? frågade Beda!

<p>- Ja! Träffas vi i morgon?

<p>- Ja, som vanligt! God natt!

<p>Sellén och Olle följde med ut.

<p>- Det är en rar unge, sade Sellén, när de gått en stund tysta
framåt gatan.

<p>- Jag anhåller att du yttrar dig litet mer förbehållsamt om henne!

<p>- Bror är kär i henne kan jag förstå?

<p>- Ja det är jag och jag hoppas du förlåter mig det!

<p>- För all del jag ska inte gå i vägen!

<p>- Och jag ber dig inte tro något illa om henne...

<p>- Nej det gör jag inte heller! Hon har varit vid teatern...

<p>- Hur vet du det! Det har hon aldrig talt om för mig.

<p>- Nej men för mig! Man ska aldrig tro de där små satarna!

<p>- Nå det är ju inte något ont i det! Jag tänker ta henne ifrån
hennes plats så fort jag kan; vårt umgänge inskränker sig till att vi
gå ut och spatsera till Haga klockan åtta om morgnarna och dricka
vatten ur källan.

<p>- Så oskyldigt! Gå ni aldrig ut och supera om kvällarna?

<p>- Det har aldrig fallit mig in att göra något sådant opassande
förslag som hon med förakt skulle avslå! Du skrattar, du; gör det; jag
tror ännu på en kvinna som älskar, hon må tillhöra vilken klass som
helst, ja hon må ha haft vilka föregående äventyr som helst! Hon har
sagt mig att hennes bana icke varit ren, men jag har lovat att aldrig
fråga henne om det förflutna!

<p>- Det är allvarsamt då?

<p>- Ja, det är allvarsamt!

<p>- Det var en annan sak! God natt bror Falk! Olle kommer väl med
mig!

<p>- God natt!

<p>- Stackars Falk, sade Sellén till Olle; nu ska han också fram och
löpa sitt gatlopp, men det ska så vara; det är som tandömsningen; det
blir inte karl av en förr än man haft sin historia!

<p>- Hur dan är flickan; då? frågade Olle av ren artighet, ty hans
tankar voro fjärran.

<p>- Hon är nog bra på sitt sätt, men Falk går och tar saken
allvarsamt; det låtsas hon också, så länge hon tror att hon kan vinna
honom, men dröjer det, så tröttnar hon, och det är ingen säkerhet att
hon icke söker förströelse på annat håll under tiden ändå. Nej, ni kan
inte behandla såna här affärer; man ska inte gå och huttla, utan
klämma till genast, annars kommer det någon annan i vägen. Har du
aldrig varit ute Olle?

<p>- Jag hade ett barn med våran piga där hemma på landet och det var
därför far körde mig ur huset! Sen har jag inte velat spotta åt dem!

<p>- Det var inte så invecklat, det, inte! Men att bli bedragen, som
det kallas det känns efter det må du tro; oj! oj! oj! Man ska ha
nerver som fiolsträngar, om man vill leka den leken! Få se hur Falk
går igenom den pärsen; det finns de som ta sådant där mycket djupt och
det är dumt! - Jaså, porten är öppen! Stig på Olle, jag hoppas det ska
vara bäddat, så att du ska ligga riktigt gott; men du får ursäkta min
gamla städerska att hon inte kan skaka en bolster, hon är så klen i
fingrarna ser du, så att det blir kanske lite knöligt och hårt.

<p>De hade klättrat upp för trapporna och voro nu uppe.

<p>- Stig på, stig på! sade Sellén. Det känns som om Stava skulle ha
vädrat här, eller kanske hon skurat; jag tycker det luktar skurfukt.

<p>- Du spektaklar, det kan väl ingen skura där det inte finns något
golv.

<p>- Finns det inte något golv? Det var en annan sak! Vart har det
tagit vägen då? Kanske det har brunnit upp? Nå, lika gott! Vi få väl
vila på vår moder jorden, eller gruset vad det nu är!

<p>Och de lade sig i kläderna på golvfyllningen sedan de bäddat med
bitar av målarduk och gamla ritningar och lade var sin portfölj under
huvet. Olle slog eld, tog upp en stearinljusbit ur byxfickan och
ställde bredvid sig på golvet; ett svagt sken irrade omkring i den
stora tomma ateljén och tycktes göra våldsamt motstånd mot de massor
av mörker som ville störta sig in genom de kolossala fönstren.

<p>- Det är kallt i kväll, sade Olle och tog fram en flottig bok.

<p>- Kallt? Inte! Det är bara tjugo grader ute och då är det minst
trettio härinne efter som vi bor så högt. Vad tror du klockan kan
vara?

<p>- Jag tyckte hon slog ett i Johannis, nyss.

<p>- Johannis? Inte har de någon klocka! De ä så fattiga, så den ha de
satt bort.

<p>Det blev en lång paus, som först avbröts av Sellén.

<p>- Vad läser du, Olle?

<p>- Det är detsamma!

<p>- Är det detsamma? Ska du inte vara artig när du är främmande.

<p>- Det är en gammal kokbok som jag lånat av Ygberg!

<p>- Nej, för fan, är det? Åh då få vi läsa lite; jag har inte ätit
mer än en kopp kaffe och tre glas vatten i dag.

<p>- Vad vill du ha för slag, då? sade Olle och bläddrade i
boken. Vill du ha en fiskrätt; vet du vad Marjonäs är?

<p>- Marjonäs? Neej! Läs det! Det låter gott!

<p>- Hör på nu då! »139. Marjonäs. Smör, mjöl och litet engelsk senap
sammanfräses och uppvispas med god buljong. När den kokar, ivispas
några äggulor; varefter den får kallna.»

<p>- Nej, fy tusan, det där blir man inte mätt på...

<p>- Åh det är inte slut än. »Fin matolja, vinättika, litet grädde och
vitpeppar» - ja jag ser nu att det duger inte. Vill du ha något
stadigare.

<p>- Slå opp kåldolmar, det är det bästa jag vet!

<p>- Nej jag orkar inte läsa högt, låt mig slippa.

<p>- Åh, läs på du!

<p>- Nej låt mig vara i fred nu!

<p>Det blev tyst igen. Därpå släcktes ljuset och det blev alldeles
mörkt.

<p>- God natt Olle; svep om dig, så du inte fryser.

<p>- Vad ska jag svepa för slag?

<p>- Ja inte vet jag. Tycker du inte att det är roligt att leva så
här?

<p>- Jag undrar varför man inte tar livet av sig när det är så här
kallt.

<p>- Inte ska man det! Jag tycker det är intressant att se hur det
kommer att gå.

<p>- Har du föräldrar, Sellén?

<p>- Nej jag är oäkta; har du?

<p>- Ja, men det kan vara det samma!

<p>- Du ska vara tacksam mot försynen, Olle, man ska alltid vara
tacksam mot försynen - fast jag inte vet vad det tjänar till precis!
Det ska väl så vara!

<p>Det blev tyst igen; denna gången var det Olle som störde.

<p>- Sover du?

<p>- Neej, jag ligger och tänker på Gustav Adolfs staty; vill du tro
att -

<p>- Fryser du inte?

<p>- Fryser? Här som är så varmt!

<p>- Min högra fot är alldeles borta.

<p>- Drag över dig färgschatullet och stoppa om dig penslarna, så blir
det bättre.

<p>- Tror du att någon haft det så svårt som vi?

<p>- Svårt? Ha vi det svårt, som ha tak över huvet! Det finns
professorer vid Akademien, med trekantig hatt och värja, som ha haft
det mycket värre. Professor Lundström har sovit en halv april månad i
Hummelgårdsteatern! Det tyckte jag var stil! Han hade hela vänstra
oxögat för egen räkning, och han påstår att det inte fanns en
parkettplats ledig efter klockan ett på natten; alltid goda hus om
vintern men dåligt om sommarn! God natt med dig, nu somnar jag!

<p>Och Sellén snarkade. Men Olle steg upp och gick fram och åter på
golvet tills det ljusnade i öster, då förbarmade sig dagen över honom
och skänkte den vila som natten icke unnat.

