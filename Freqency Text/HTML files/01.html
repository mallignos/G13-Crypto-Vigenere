<h3>FÖRSTA KAPITLET</h3>
<h2>Stockholm i fågelperspektiv.</h2>

<p>Det var en afton i början av maj. Den lilla trädgården på Mosebacke
hade ännu icke blivit öppnad för allmänheten och rabatterna voro ej
uppgrävda; snödropparne hade arbetat sig upp genom fjolårets
lövsamlingar och höllo just på att sluta sin korta verksamhet för att
lämna plats åt de ömtåligare saffransblommorna, vilka tagit skydd
under ett ofruktsamt päronträd; syrenerna väntade på sydlig vind för
att få gå i blom, men lindarne bjödo ännu kärleksfilter i sina
obrustna knoppar åt bofinkarne, som börjat bygga sina lavklädda bon
mellan stam och gren; ännu hade ingen mänskofot trampat sandgångarne
sedan sista vinterns snö gått bort och därför levdes ett obesvärat liv
därinne av både djur och blommor. Gråsparvarne höllo på att samla upp
skräp, som de sedan gömde under takpannorna på navigationsskolans hus;
de drogos om spillror av rakethylsor från sista höstfyrverkeriet, de
plockade halmen från unga träd som året förut sluppit ur skolan på
Rosendal - och allting sågo de! De hittade barège-lappar i bersåer och
kunde mellan stickorna på en bänkfot draga fram hårtappar efter
hundar, som icke slagits där sedan Josefinadagen i fjor. Där var ett
liv och ett kiv.

<p>Men solen stod över Liljeholmen och sköt hela kvastar av strålar
mot öster; de gingo genom rökarne från Bergsund, de ilade fram över
Riddarfjärden, klättrade upp till korset på Riddarholmskyrkan, kastade
sig över till Tyskans branta tak, lekte med vimplarne på
Skeppsbrobåtarne, illuminerade i fönstren på Stora Sjötullen,
eklärerade Lidingöskogarne och tonade bort i ett rosenfärgat moln,
långt, långt ut i fjärran, där havet ligger. Och därifrån kom vinden,
och hon gjorde samma färd tillbaka, genom Vaxholm, förbi fästningen,
förbi Sjötulln, utmed Siklaön, gick in bakom Hästholmen och tittade på
sommarnöjena; ut igen, fortsatte och kom in i Danviken, blev skrämd
och rusade av utmed södra stranden, kände lukten av kol, tjära och
tran, törnade mot Stadsgården, for uppför Mosebacke, in i trädgården
och slog emot en vägg. I detsamma öppnades väggen av en piga, som just
rivit bort klistringen på innanfönstren; ett förfärligt os av
stekflott, ölskvättar, granris och sågspån störtade ut och fördes
långt bort av vinden, som nu medan köksan drog in den friska luften
genom näsan, passade på att gripa fönstervadden som var beströdd med
paljetter och berberisbär och törnrosblad, och började en ringdans
utefter gångarne, i vilken snart gråsparvarne och bofinkarne deltogo,
då de sålunda sågo sina bosättningsbekymmer till stor del undanröjda.

<p>Emellertid fortsatte köksan sitt arbete med innanfönsterna och inom
några minuter hade dörren från källarsalen till verandan blivit öppnad
och ut i trädgården trädde en ung herre, enkelt men fint klädd. Hans
ansikte företedde intet ovanligt, men där låg en sorg och en ofrid i
hans blickar, som dock försvunno då han, utkommen från den trånga
källarsalen, möttes av den öppna horisonten. Han vände sig mot
vindsidan, knäppte upp överrocken och tog några fulla andetag, vilka
tycktes lätta hans bröstkorg och sinne. Därpå började han vandra fram
och åter utmed barriären, som skiljer trädgården från branterna åt
sjön.

<p>Långt nere under honom bullrade den nyvaknade staden; ångvinscharne
snurrade nere i Stadsgårdshamnen, järnstängerna skramlade i järnvågen,
slussvaktarnes pipor visslade, ångbåtarne vid Skeppsbron ångade,
Kungsbacksomnibussarne hoppade skallrande fram på den kullriga
stenläggningen; stoj och hojt i fiskargången, segel och flaggor som
fladdrade ute på strömmen, måsarnes skri, hornsignaler från
Skeppsholmen, gevärsrop från Södermalmstorg, arbetshjonens klapprande
med träskorna på Glasbruksgatan, allt gjorde ett intryck av liv och
rörlighet, som tycktes väcka den unge herrens energi, ty nu hade hans
ansikte antagit ett uttryck av trots och levnadslust och beslutsamhet
och, då han lutade sig över barriären och såg ner på staden under sina
fötter, var det som om han betraktade en fiende; hans näsborrar
vidgades, hans ögon flammade och han lyfte sin knutna hand, som om han
velat utmana den stackars staden eller hota den.

<p>Nu ringde det sju i Katrina, och Maria sekunderade med sin
mjältsjuka diskant, och Storkyrkan och Tyskan fyllde i med sina basar,
och hela rymden dallrade snart av ljudet från alla stadens sjuklockor;
men när de tystnat, den ena efter den andra, hördes ännu långt i
fjärran den sista sjunga sin fridfulla aftonsång; den hade en högre
ton, en renare klang och ett hastigare tempo än de andra - ty den har
så! Han lyssnade och sökte utröna varifrån ljudet kom, ty det syntes
väcka minnen hos honom. Då blev hans min så vek och hans ansikte
uttryckte den smärta som ett barn erfar då det känner sig vara lämnat
ensamt. Och han var ensam, ty hans far och mor lågo borta på Klara
kyrkogård, därifrån klockan ännu hördes, och han var ett barn, ty han
trodde ännu på allt - både sant och sagor.

<p>Klockan i Klara tystnade och han rycktes ur sina tankar genom
ljudet av steg på sandgången. Emot honom kom från verandan en liten
man med stora polisonger, glasögon, vilka tycktes snarare vara avsedda
till skydd för blickarne än för ögonen, en elak mun som alltid antog
ett vänligt till och med godmodigt uttryck, en halvkrossad hatt, snygg
överrock med defekta knappar, byxorna hissade på halv stång, gången
både antydande säkerhet och skygghet. Det var av hans svävande yttre
omöjligt att bestämma samhällsställning eller ålder. Han kunde lika
väl tagas för en hantverkare som en tjänsteman och han syntes vara
mellan 29 och 45 år. Nu tycktes han emellertid smickrad av den persons
sällskap, som han gick till mötes, ty han lyfte ovanligt högt den
bågnande hatten och tog till sitt godmodigaste leende.

<p>- Häradshövdingen har väl inte väntat?

<p>- Inte ett ögonblick; klockan slutade just att ringa sju. Jag
tackar er för att ni var god och kom, ty jag måste erkänna att detta
möte är av största vikt för mig; det gäller snart sagt min framtid,
herr Struve.

<p>- Hå kors!

<p>Herr Struve klippte ett slag med ögonlocken, ty han hade endast
väntat sig ett toddyparti och var mycket litet angelägen om allvarliga
samtal, varför han också hade sina skäl.

<p>- För att vi skola kunna tala bättre, fortfor häradshövdingen, så
sitta vi ute, om ni inte har något emot det, och dricka en toddy.

<p>Herr Struve drog ut den högra polisongen, tryckte varsamt ner
hatten och tackade för bjudningen, men var orolig.

<p>- För det första, måste jag bedja er icke vidare titulera mig
häradshövding, upptog den unge herren samtalet, ty det har jag aldrig
varit, utan endast extra ordinarie notarie, och detta senare har jag
med i dag upphört att vara och är endast Herr Falk.

<p>- Vad för slag?

<p>Herr Struve såg ut som om han förlorat en fin bekantskap, men
förblev godmodig.

<p>- Ni som är en man med liberala idéer ...

<p>Herr Struve försökte begära ordet för att utveckla sig, men Falk
fortfor.

<p>- I er egenskap av medarbetare i den frisinnade Rödluvan är det som
jag sökt er.

<p>- För all del, jag är en så obetydlig medarbetare ...

<p>- Jag har läst era ljungande artiklar i arbetarfrågan, och i alla
andra frågor som ligga oss om hjärtat. Vi räkna nu vårt Anno III, med
romerska siffror, ty det är nu tredje året som den nya
representationen sammanträder och vi skola snart se våra förhoppningar
förverkligade. Jag har läst era förträffliga biografier i Bondevännen
över de ledande politiska männen, männen från folket, som slutligen
fått framföra vad de så länge burit tungt på sina sinnen; ni är en
framåtskridandets man och jag högaktar er!

<p>Struve, vars blick slocknat i stället för att tändas vid det eldiga
talet mottog med nöje det åskledande anbudet och grep med iver ordet!

<p>- Jag får säga, att det är med en verklig glädje jag hör ett
erkännande från en ung och, jag må säga det, utmärkt person som
häradshövdingen, men å andra sidan, varför skola vi tala om saker som
äro av alltför allvarlig, för att icke säga sorglig natur, här, då vi
äro ute i naturens sköte, här på vårens första dag, då allting står i
sin knoppning och solen sprider sin värme i hela naturen; låt oss vara
sorglösa och dricka vårt glas i frid.

<p>- Förlåt, men jag tror att jag är äldre student - och - vågar -
kanske därför föreslå ...

<p>Falk vilken gått ut som en flinta för att söka stål kände att han
huggit i trä. Han mottog anbudet utan någon värme. Och där suto nu de
nya bröderna och hade intet att säga varann, annat än den missräkning
som deras ansikten sade.

<p>- Jag nämnde nyss för bror, upptog Falk samtalet, att jag i dag
brutit med mitt förra och övergivit ämbetsmannabanan; nu vill jag
blott tillägga att jag ämnar bli litteratör!

<p>- Litteratör! Åh, kors, varför det då! Men det är ju synd.

<p>- Det är icke synd; men nu har jag att fråga om bror vet vart jag
skall gå för att få något arbete!

<p>- Hm! Det är verkligen svårt att säga. Det strömmar så mycket folk
till från alla håll. Men det ska du inte tänka på. Det är verkligen
synd att du ska avbryta; det är en svår bana den här litteratörsbanan!

<p>Struve såg ut som om han skulle tycka att det var synd, men kunde
icke dölja en viss förnöjelse över att få en olyckskamrat.

<p>- Men säg mig då, fortfor han, orsaken till att du lämnar en bana
som ger både ära och makt.

<p>- Ära, åt dem som hava tillvällat sig makten, och makten åt de
hänsynslösa.

<p>- Åh, du pratar! Inte är det så farligt heller?

<p>- Inte? Nå, så gärna som vi tala om något annat, så. Jag skall bara
ge dig en interiör ifrån <strong>ett</strong> av de sex verk, jag skrev in mig
uti. De fem första lämnade jag genast av den naturliga orsak att där
inte fanns något arbete. Varje gång jag kom upp och frågade om det
fanns något att göra, så blev svaret alltid: nej! och jag såg heller
aldrig någon som gjorde något. Och det, oaktat jag var i sådana
anlitade verk som <strong>Kollegiet för Brännvinsbränningen, Kansliet
för Skatternas påläggande</strong> och <strong>Generaldirektionen för
Ämbetsmännens Pensioner.</strong> Men när jag såg dessa massor av tjänstemän
som krälade på varandra, rann den tanken på mig, att det verk, som
skulle utbetala alla dessas löner dock måtte ha något att göra. Jag
skrev följaktligen in mig i <strong>Kollegiet för Utbetalandet av
Ämbetsmännens löner.</strong>

<p>- Var du i det verket, frågade Struve som började intresseras.

<p>- Ja. Jag kan aldrig glömma det stora intryck, som min entré i
detta fullständigt och väl organiserade ämbetsverk gjorde på mig. Jag
kom upp klockan elva f.m. emedan verket vid den tiden skulle öppnas. I
vaktmästarrummet lågo två unga vaktmästare framstupa på ett bord och
läste Fäderneslandet.

<p>- Fäderneslandet?

<p>Struve som under föregående kastat socker åt gråsparvarne började
spetsa öronen.

<p>- Ja! - Jag hälsade god morgon. En svag ormlik rörelse efter
herrarnes ryggar antydde att min hälsning mottogs utan avgjord
motvilja; den ena gjorde till och med en gest med högra stövelklacken,
vilket skulle gälla för ett handtag. Jag frågade om någon av herrarne
var ledig att visa mig lokalen. De förklarade sig förhindrade: de hade
order att icke lämna vaktrummet. Jag frågade om det icke fanns flere
vaktmästare. Jo, det fanns nog flera. Men - Övervaktmästaren hade
semester, förste Vaktmästaren hade tjänstledighet, andre Vaktmästaren
hade permission, den tredje var på Posten, den fjärde var sjuk, den
femte var efter dricksvatten, den sjätte var på gården, »och där
sitter han hela dan»; för övrigt »brukade aldrig någon tjänsteman vara
uppe förrän vid Ett-tiden». Därvid fick jag en vink om det opassande i
mitt tidiga, störande besök och en erinran om att vaktmästarne även
voro tjänstemän.

<p>Sedan jag emellertid förklarat mitt beslut vara att taga
ämbetsrummen i sikte, för att därigenom få ett begrepp om arbetets
fördelning i ett så maktpåliggande och omfattande verk, fick jag den
yngre av de två att följa mig. Det var en storartad anblick som mötte,
då han slog upp dörren och en fil av sexton rum större och mindre lågo
framför mina blickar. Här måtte väl finnas arbete, tänkte jag, och
kände att jag träffat på en lycklig idé. Ljudet av sexton
björkvedsbrasor, som flammade i sexton kakelugnar, gjorde ett
behagligt avbrott mot ställets ensamhet.

<p>Struve som lyssnat allt uppmärksammare letade nu fram en
blyertspenna mellan västens tyg och foder och skrev 16 på sin vänstra
manschett.

<p>- 'Här är extraordinariernas rum', upplyste Vaktmästaren.

<p>- 'Jaså! Är det många extra här i verket?' frågade jag.

<p>- 'Åhja nog räcker de till.'

<p>- 'Vad gör de då för slag?'

<p>- 'De skriver, förstås, lite ...' - Han såg härvid så
förtroendefull ut att jag ansåg det vara tid att avbryta honom.

<p>Sedan vi genomvandrat Kopisternas, Notariernas, Kanslisternas,
Revisorns och Revisionssekreterarens, Kontrollörens och
Kontrollörsekreterarens, Advokatfiskalens, Kammarförvantens,
Arkivariens och Bibliotekariens, Kamrerarens, Kassörens,
Ombudsmannens, Protonotariens, Protokollsekreterarens, Aktuariens,
Registratorns, Expeditionssekreterarens, Byråchefens och
Expeditionschefens rum stannade vi omsider vid en dörr, på vilken med
förgyllda bokstäver stod skrivet: <strong>Presidenten.</strong> Jag ville öppna
dörren och stiga på, men hindrades vördsamt av vaktmästaren, som med
verklig oro fattade min arm och viskade ett 'tyst!' - 'Sover han?'
kunde jag, med tanken på en gammal sägen, icke underlåta att
fråga. 'För Guds skull, säg ingenting; här får ingen komma in förr än
då Presidenten ringer.' - 'Ringer Presidenten ofta då?' - 'Nej, inte
har jag hört honom ringa, på det år jag har varit här.' - Vi tycktes
återigen komma in på det förtroliga området, varför jag avbröt.

<p>När klockan led emot tolv började de extra ordinarie tjänstemännen
anlända, och jag blev ganska överraskad att i dem känna igen idel
gamla bekanta från Generaldirektionen för Ämbetsmännens pensioner och
Kollegiet för brännvinsbränningen. Men större ändå blev min
överraskning då jag fick se Kammarförvanten från Skatternas påläggande
komma inpromenerande och här sätta sig i Aktuariens rum och skinnstol
och göra sig lika hemmastadd som jag sett honom på förra stället.

<p>Jag tog en av de unga herrarne avsides och frågade honom om han
icke ansåg lämpligt att jag gick in och uppvaktade presidenten. 'Tyst'
var hans hemlighetsfulla svar, i det han förde mig in i det åttonde
rummet! Åter detta hemlighetsfulla 'tyst!'

<p>Rummet, i vilket vi befunno oss nu var lika mörkt men smutsigare än
alla de andra. Tagelsuddar stucko ut genom de spruckna skinnen på
möblerna; dammet låg tjockt över skrivbordet, på vilket stod ett
utsinat bläckhorn; där låg också en obegagnad lackstång på vilken den
forne ägaren textat sitt namn i anglosaxiska bokstäver, en papperssax,
vars käftar gått i lås av rost, en datumvisare, som stannat
midsommardagen för fem år sedan, en Statskalender, som var fem år
gammal, och ett ark gråpapper, på vilket var skrivet Julius Cæsar,
Julius Cæsar, Julius Cæsar, minst hundra gånger omväxlande med Gubben
Noak, Gubben Noak lika många gånger.

<p>- 'Det här är Arkivariens rum, här få vi vara i fred', sade min
följeslagare.

<p>- 'Kommer inte Arkivarien hit då?' frågade jag.

<p>- 'Han har inte varit här på fem år, så nu lär han väl skämmas att
komma hit!'

<p>- 'Nå men vem sköter hans tjänst då?'

<p>- 'Det gör Bibliotekarien.'

<p>- 'Varuti består då deras tjänstgöring i ett sådant här verk som
Kollegiet för utbetalandet av Ämbetsmännens löner.'

<p>- 'Det består i att Vaktmästarne sortera kvittenserna, kronologiskt
och alfabetiskt, och skicka dem till bokbindarn, varpå bibliotekarien
övervakar deras uppställande på därtill lämpliga hyllor.'

<p>Struve tycktes numera njuta av samtalet och kastade då och då ner
ett ord på sin manschett, och då Falk gjorde en paus ansåg han sig
böra säga något av vikt.

<p>- Nå men hur fick Arkivarien ut sin lön då?

<p>- Jo, den skickades hem till honom! Var det inte enkelt. Emellertid
blev jag nu tillrådd av min unge kamrat att gå in och bocka mig för
Aktuarien och bedja honom presentera mig för de andra tjänstemännen,
vilka nu började anlända för att röra om elden i sina kakelugnar och
njuta av glödhögens sista strålar. Aktuarien skulle vara en mycket
mäktig och även godsint person, berättade min vän, och tyckte mycket
om uppmärksamhet.

<p>Nu hade jag, som känt Aktuarien i egenskap av Kammarförvant haft
helt andra tankar om honom, men jag trodde min kamrat och steg på.

<p>I en bred karmstol framför kakelugnen satt den fruktade och
sträckte sina fötter på en renhud. Han var strängt sysselsatt med att
röka in ett äkta sjöskumsmunstycke, vilket han sytt in i ett
handskskinn. För att icke vara sysslolös hade han tagit ihop med
gårdagens Posttidning för att få nödiga underrättelser om Regeringens
önskningar.

<p>Vid mitt inträde som tycktes göra honom bedrövad, sköt han upp
glasögonen och lade dem på sin kala hjässa; högra ögat gömde han bakom
tidningens marginal och lossade med det vänstra en spetskula mot
mig. Jag framförde mitt ärende. Han tog munstycket i högra handen och
såg efter huru långt det »slagit an». Den förfärliga tystnad som nu
uppstod bekräftade alla mina farhågor. Han harklade och framkallade
därefter ett starkt fräsande ljud i glödhögen. Därefter erinrade han
sig tidningen och fortsatte läsningen. Jag ansåg mig böra repetera
mitt andragande med någon variation. Då stod han inte ut
längre. 'Vaffa-en menar herrn? Vaffa-en vill herrn i mitt rum! Får jag
inte vara i fred i mitt eget rum? Va!? Ut, ut, ut, herre! Vaff-aen ser
herrn inte att jag är upptagen! Tala vid protonotarien om herrn vill
något! Inte vid mig!' - Jag gick in till protonotarien.

<p>Där var stort materialkollegium, som pågick sedan tre veckor
tillbaka. Protonotarien satt ordförande, och tre kanslister skötte
protokollet. Leverantörernas insända prov lågo strödda omkring borden,
vid vilka alla lediga kanslister, kopister och notarier tagit
plats. Man hade ehuru med stor meningsskiljaktighet beslutat sig för 2
balar Lessebopapper och efter upprepade provklippningar stannat vid 48
saxar av Gråtorps prisbelönta tillverkning, (i vilket bruk aktuarien
ägde 25 aktier); provskrivningen med stålpennorna hade fordrat en hel
vecka, och protokollet över densamma hade slukat 2 ris papper; nu hade
man kommit till pennknivarne och kollegiet satt just och prövade
desamma på de svarta bordsskivorna.

<p>- 'Jag föreslår Sheffields tvåbladiga n:o 4, utan korkskruv', sade
Protonotarien, och tog en flisa ur bordsskivan, så stor att man kunde
tända en brasa med den. 'Vad säger första Notarien?'

<p>Denne som vid provskärningen tagit för djupt och råkat på en spik,
vilken skadat en trebladig Eskilstuna n:o 2 föreslog nämnde sort.

<p>Sedan alla yttrat sig och strängt motiverat sina meningar med
bifogande av praktiska prov, beslöt ordföranden, att man skulle taga
två gross Sheffield.

<p>Häremot reserverade sig första notarien i ett längre anförande, som
togs i protokoll, kopierades i två exemplar, registrerades, sorterades
(alfabetiskt och kronologiskt), inbands och uppställdes av vaktmästare
under bibliotekariens överinseende på lämplig hylla. Denna reservation
genomandades av en varmt fosterländsk känsla och gick huvudsakligen ut
på att visa det nödvändiga i att staten uppmuntrade de inhemska
manufakturerna. Som detta innehöll en anklagelse mot regeringen, då
den ju träffat en regeringens ämbetsman, måste protonotarien taga
regeringens försvar. Han började med en historik över
manufakturdiskontens uppkomst (vid nämnandet av »diskonten» spetsade
alla extra ordinarierna öronen), kastade en blick på landets
ekonomiska utveckling under de sista tjugo åren, varvid han fördjupade
sig så i detaljerna, att klockan slog tu i Riddarholmen, innan han
hunnit till ämnet. Vid det fatala klockslaget störtade alla
tjänstemännen upp från sina platser som om elden varit lös. Då jag
frågade en ung kamrat vad detta skulle betyda, svarade den gamle
notarien, som hört min fråga: 'En ämbetsmans första plikt, herre, är
att vara punktlig, herre!' Två minuter över tu fanns inte ett liv i de
många rummen! 'I morgon få vi en het dag', viskade en kamrat till mig
i trappan. 'Vad i Herrans namn blir det då?' frågade jag orolig.
'Blyertspennorna!' svarade han! Och det blev heta dagar!
Lackstängerna, kuverten, pappersknivarna, läskpapperet, segelgarnet.
Men det gick an, ty alla hade sysselsättning. Det kom dock en dag då
denna skulle tryta. Då tog jag mod till mig och bad att få något göra.
De gåvo mig sju ris papper att skriva rent hemma, för att jag skulle
skaffa mig »meriter». Detta arbete utförde jag på en mycket kort
tid, men i stället för att vinna erkännande och uppmuntran blev jag
behandlad med misstroende, ty man tyckte inte om flitigt folk. Sedan
fick jag aldrig något arbete mer. Jag vill bespara dig en plågsam
beskrivning på ett år fullt av förödmjukelser, av stygn utan tal, av
bitterhet utan gräns. Allt vad jag ansåg löjligt och smått behandlades
med högtidligt allvar och allt vad jag vördade som stort och berömvärt
häcklades. Folket kallades för pack och ansågs endast vara till för
garnisonen att ha att skjuta på vid förefallande behov. Man smädade
öppet det nya statsskicket och kallade bönderna
förrädare.(*)
Detta hörde
jag på i sju månader; man började misstänka mig, då jag icke deltog i
skrattet och man utmanade mig. Nästa gång man angrep
»oppositionshundarne» exploderade jag och höll ett explikationstal
som hade till resultat, att man visste var man hade mig och att jag
blev omöjlig. Och nu gör jag som så många andra skeppsbrutna: jag
kastar mig i armarne på litteraturen!

<blockquote>
(*) Denna skildring är nu mera osann, sedan
ämbetsverkens stora omorganisation blivit företagen.
</blockquote>

<p>Struve som syntes missnöjd med det avstubbade slutet stoppade in
blyertspennan, drack ur sin toddy, och såg förströdd ut. Emellertid
ansåg han sig böra tala.

<p>- Kära bror, du har icke lärt dig livets konst ännu; du skall se
huru svårt det är att få ett bröd först, och se huru småningom det
blir livets huvudsak. Man arbetar för att få bröd och man äter sitt
bröd för att kunna arbeta ihop mera bröd för att kunna arbeta! Tro
mig, jag har hustru och barn och jag vet vad det vill säga. Man måste
lämpa sig efter förhållandena, ser du. Man måste lämpa sig! Och du vet
inte hurudan en litteratörs ställning är. Litteratören står utom
samhället!

<p>- Nå väl det är straffet, när han vill ställa sig över samhället!
För övrigt avskyr jag samhället, ty det vilar ej på fritt fördrag, det
är en vävnad av lögn - och jag flyr det med nöje!

<p>- Det börjar bli kallt, anmärkte Struve.

<p>- Ja, skola vi gå?

<p>- Kanske vi gå.

<p>Samtalets låga hade flämtat ut.

<p>Emellertid hade solen gått ned, halvmånen hade äntrat horisonten
och stod nu över Ladugårdsgärdet, en och annan stjärna kämpade med
dagsljuset som ännu dröjde uppe i rymden; gaslyktorna tändes nere i
staden, som nu började tystna.

<p>Falk och Struve vandrade tillsammans åt Norr samspråkande om
handel, sjöfart, näringar och allt annat som icke intresserade dem,
varpå de skildes med ömsesidig lättnad.

<p>Under det att nya tankar grodde i hans huvud vandrade Falk nedåt
Strömgatan och fram åt Skeppsholmen. Han kände sig lik en fågel som
flugit mot en fönsterruta och nu ligger slagen, då han trodde sig
lyfta vingarne för att flyga rätt ut i det fria. Han satte sig på en
bänk vid stranden och hörde på vågskvalpet; en lätt bris susade genom
de blommande lönnarne och halvmånen lyste med ett svagt sken över det
svarta vattnet; där lågo tjugo, trettio båtar förtöjda vid kajen och
de röcko i sina kedjor och stucko upp sina huvuden den ena över den
andra, ett ögonblick blott, för att sedan dyka ner; vinden och vågen
tycktes jaga dem framåt och de gjorde sina anlopp mot bron likt ett
koppel hetsade hundar, men kedjan röck dem tillbaka och då höggo de
och stampade som om de ville slita sig.

<p>Där blev han sittande till midnatt; då somnade vinden, vågorna
gingo till vila, de fångna båtarne röcko icke mera i sina kedjor,
lönnarne susade ej mer och daggen föll.

<p>Då steg han upp och vandrade drömmande hem till sin ensliga
vindskammare långt borta på Ladugårdslandet.

<p>Detta gjorde unge Falk, men gamla Struve, vilken samma dag inträtt
i den konservativa Gråkappan, sedan han fått avsked ur Rödluvan, gick
hem och skrev till den misstänkta Folkets Fana en
korrespondens-artikel »Om Kollegiet för utbetalandet av Ämbetsmännens
löner», på 4 spalter à 5 rdr spalten.

