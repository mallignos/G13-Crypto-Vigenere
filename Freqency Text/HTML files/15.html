<h3>FEMTONDE KAPITLET</h3>
<h2>Teater-Aktiebolaget Phoenix.</h2>

<p>Följande dagen vaknade Rehnhjelm i sin säng på hotellet framåt
middagen. Minnena från den förflutna natten stego upp som vålnader och
omgåvo hans säng mitt på sommarljusa dagen. Han såg det vackra med
blommor rikt försedda rummet, där orgien hade stått med skruvade
innanluckor; han såg den trettiofemåriga aktrisen som av en rival
blivit deporterad till gumrollerna; hon kommer in förtvivlad och
rasande över nya skymfar, berusar sig och lägger upp benen på
soffkanten och när det blir för varmt i rummet knäpper hon upp
klänningslivet lika sorglöst som när en herre öppnar på västen efter
en stark middag; där flaxar den gamle komikern, som fått lämna
älskarfacket i god tid och efter en kort blomstring nedsjunkit till
anmälningsroller och nu roar det lägre borgerskapet med sina visor och
framför allt sina berättelser om sin stormaktstid; men mitt i rök och
rushägringarne ser han den unga sextonåriga, som kommer med tårade
ögon och berättar för den mörke Falander huru den store Direktören
ånyo gjort henne nesliga anbud och vid hennes avslag svurit att hämnas
så, att hon hädanefter endast skulle få pigroller; och han ser
Falander, som tar emot allas sorger och bekymmer och blåser på dem och
de försvinna; hur han upplöser allt: förolämpningar, förödmjukelser,
åsnesparkar, olyckor, nöd, elände och jämmer i ett intet; hur han lär
och förmanar sina vänner att icke överskatta något framför allt icke
sina sorger. Men åter och åter ser han den lilla sextonåriga, med den
oskyldiga minen, vars vän han blev och av vilken han vid avskedet hade
fått en kyss, en häftig passionerad kyss, som hans inflammerade hjärna
nu när den var uppriktig erinrade sig att den funnit något
oväntad. Men vad var det hon hette?

<p>Han reser sig för att gripa vattenkaraffinen och får fatt i en
liten näsduk med vinfläckar på! Ah! Där står det outplånligt skrivet
med märkbläck - Agnes! Han kysser den på det renaste stället två
gånger och stoppar den i sin koffert. Därpå klär han sig omsorgsfullt
för att gå upp i Teaterdirektionen som träffas säkrast mellan 12 och
3.

<p>För att icke ha något att förebrå sig, går han upp i bolaget kl. 12
och träffar en vaktmästare, som frågar hans ärende och om han icke kan
stå till tjänst. Rehnhjelm anser icke att det är möjligt, utan frågar
ånyo om direktören träffas, varpå han blir upplyst om att direktören
för närvarande befinner sig i fabriken, men nog skall komma upp framåt
middagen. Rehnhjelm tror att fabriken är en familjär benämning på
teatern, men blir upplyst om att verkställande direktören egentligen
driver en tändsticksfabrik. Hans svåger kamereraren sitter på
Postkontoret och brukar inte komma upp förr än klockan 2, och dennes
son sekreteraren är upptagen på telegrafbyrån, så att man aldrig var
säker på att råka honom. Som emellertid vaktmästaren trodde sig förstå
Rehnhjelms ärende, så överlämnade han på egna och teaterns vägnar ett
exemplar av teaterns statuter varmed den unge debutanten skulle
fördriva tiden tills någon av direktionen råkade få sina vägar dit
uppåt. Han beväpnade sig sålunda med tålamod och satte sig i en soffa
att studera. När han läst igenom reglementet var klockan bara halv
ett. Då talade han vid vaktmästaren till tre kvart på ett. Därefter
satte han sig att utgrunda första paragrafen i statuterna: »Teatern är
en moralisk institution, därför skola dess medlemmar söka beflita sig
om Gudsfruktan, dygd och goda seder.» Han vände på frasen och sökte få
den i dess rätta belysning utan att lyckas. Om teatern redan är en
moralisk institution, så behöva ju icke medlemmarne, vilka just (jämte
direktör, kamrer, sekreter, maskiner och dekorationer) utgöra
institutionen, så behöva de icke söka beflita sig om allt det där
vackra vad det nu heter. Om man skulle ha satt så här: teatern är en
omoralisk institution och därför... ja då hade det blivit mening uti
det och det var säkert inte direktionens mening. Och så tänkte han på
Hamlets »ord, ord» men erinrade sig genast att det var gammalt att
citera Hamlet och att man skulle uttrycka sina tankar med egna ord,
och så valde han och stannade vid att kalla det för prat, men det
förkastade han såsom icke heller originellt, men det var icke
originalet heller.

<p>Paragraf 2 hjälpte honom därefter att fördriva en kvart, med
betraktelser över dess text: »Teatern är ingalunda till för att
roa. Ei blot til lyst.» Här stod: teatern är icke till för att roa och
här stod: teatern är icke uteslutande till för att roa, alltså är den
(också) till för att roa. Därpå tänkte han efter när man har roligt på
teatern: jo man har roligt när man ser barn, i synnerhet söner,
bedraga sina föräldrar på pengar, i synnerhet om föräldrarne äro
sparsamma, beskedliga och förståndiga; för det andra när hustrur
bedraga sina män; i synnerhet är detta mycket roligt om mannen är
gammal och behöver sin hustrus stöd; vidare kom han ihåg, att han
skrattat förfärligt åt två gamla män, vilka höllo på att dö av hunger,
emedan deras affär gått bakut, och att man än i dag skrattade däråt i
en pjäs av en klassisk författare. Han erinrade sig vidare, att han
hade njutit av en äldre mans olycka som förlorat hörseln, och att han
tillsammans med sexhundra andra personer varit på det högsta road av
en prästman som på naturlig väg sökte bot för den galenskap hans
återhållsamhet bragt honom i och åt det hyckleri han för sitt måls
vinnande måste utöva. Vad var det man sålunda skrattade åt? frågade
han sig. Och efter som han inte hade annat att göra så försökte han
svara på det! Jo det var åt olyckan, nöden, eländet, lasten, dygden,
det godas nederlag, det ondas seger. Detta resultat, som delvis var
nytt för honom försatte honom i gott humör och han fann uti detta
slags lek med tankar ett stort nöje. Som direktionen ännu icke lät
höra av sig, så fortsatte han att leka, och så kom han, innan fem
minuter gått, till det resultat, att man i tragedien gråter åt precis
samma sak som man i komedien skrattar åt. Men där stannade han, ty in
stormade den store scendirektören, stormade förbi Rehnhjelm utan att
låtsas se honom och kastade sig in i ett rum till vänster varifrån
ögonblicket därpå en ringklocka hördes ristas av en stark
hand. Vaktmästaren behövde en halv minut för att komma in och ut igen
och förklara att hans höghet tog emot.

<p>När Rehnhjelm inträdde hade direktören redan hunnit brösta av och
rikta sin mörsare med en vinkel så stor att han omöjligt kunde se den
dödlige som smådarrande inträdde. Men han måtte ha hört honom, ty han
frågade genast i en förolämpande ton vad som behagades.

<p>Rehnhjelm förklarade att han önskade debut.

<p>- Ha! Stor debut! Stor entusiasm! Har herrn någon repertoar? Spelat
Hamlet, Lear, Richard Sheridan, Volontären, inropad 10 gånger efter
tredje akten? Va! Hä!

<p>- Jag har aldrig uppträtt förr.

<p>- Ah så! Det var en annan sak!

<p>Han satte sig i en försilvrad fåtölj med blått siden och hans
ansikte anlade en mask som om den skulle tjäna till illustration åt
någon av biografierna i Suetonius.

<p>- Får jag säga herrn min uppriktiga mening? Va? Låt bli den här
banan!

<p>- Omöjligt!

<p>- Jag upprepar: låt bli den här banan! Det är den allra rysligaste
av alla banor! Den är så full av förödmjukelser, obehag, nålstygn,
törnen, herre, som, tro mig, skola göra er livet så bittert, att ni
skulle önska att ni aldrig vore född!

<p>Han såg verkligen trovärdig ut, men Rehnhjelm var orygglig i sitt
beslut -

<p>- Nå, lägg märke till mina ord! Jag avråder er högtidligen och
förklarar utsikterna vara så mörka, att ni kanske kan få gå som
statist i flera år! Tänk på det! Och kom inte till mig sen och beklaga
er. Den banan är så helvetiskt svår, herre, så att om ni visste det
skulle ni aldrig ge er in på den! Ni får ett helvete, tro mig, nu har
jag sagt det.

<p>Det var förspillda ord.

<p>- Skulle inte herrn då hellre vilja ta engagemang genast utan
debut; det är mindre risk.

<p>- Jo, naturligtvis, men det hade jag inte satt ifråga.

<p>- Var så god och skriv under det här kontraktet då. Tolv hundra
riksdaler i lön och två års kontrakt! Är det bra!

<p>Han tog fram ett färdigskrivet och av direktionen undertecknat
kontrakt, som låg under läskpapperet och räckte det åt Rehnhjelm att
ifyllas, vilket Rehnhjelm, som blivit yr av de tolvhundra riksdalerna,
osett skrev under.

<p>När detta var gjort lånade direktören honom sitt stora långfinger
med karneolsringen och sade: Välkommen! varvid han visade tandköttet i
övre käken och den gula och blodsprängda vitan i två ögon med såpgrön
iris.

<p>Och så var audiensen slut. Men Rehnhjelm, som tyckte att det hela
gått alldeles för fort, stannade kvar och tog sig friheten fråga om
icke han skulle vänta tills direktionen sammanträdde.

<p>- Direktionen? bröt den store tragöden ut! Det är jag! Har han
något att fråga så vänd sig bara till mig! Vill han ha ett råd, så
vänd sig till mig! Till mig, herre! Och ingen annan! Se så! - Marsch!

<p>Det såg ut som om Rehnhjelms rockskört fastnat i någon spik just då
han var på utgående, ty så hastigt tvärstannade han och vände sig om
för att liksom få se huru de sista orden sågo ut, men han fick endast
se det röda tandköttet som liknade ett tortyrinstrument och det med
blod marmorerade ögat, varför han icke kände sig böjd att fordra någon
förklaring, utan skyndade ner till Stadskällaren för att äta middag
och träffa Falander.

<p>Denne satt redan vid sitt bord lugn och likgiltig som om han vore
beredd på det allra värsta av vad slag som helst. Det förvånade honom
sålunda icke att Rehnhjelm blivit engagerad, ehuru han blev betydligt
mörk när han fick höra det.

<p>- Vad tyckte du om direktören annars? frågade Falander.

<p>- Jag tänkte ge honom en örfil, men jag vågade inte.

<p>- Det vågar inte direktionen heller och därför är han den som
styr. Du skall alltid se att råheten sitter och styr. Du vet att han
är dramatisk författare också?

<p>- Jag har hört det!

<p>- Han gör ett slags historiska skådespel som alltid gå, och vinna
bifall, och det beror därpå att han skriver roller i stället för att
göra karaktärer; han anbringar applådställen vid sortierna och driver
ocker med den s.k. fosterländska känslan. För övrigt kunna aldrig hans
figurer tala, utan de gräla, eller som man säger gorma: män och
kvinnor, gamla och unga, allihop, så att hans bekanta stycke »Kung
Göstas Söner» med rätta kallas Historiskt gorm i fem uppträden, ty det
är inga handlingar utan formliga uppträden, familjeuppträden,
gatuuppträden, riksdagsuppträden och så vidare. I stället för repliker
ger man varandra gliringar, vilka framkalla icke scener utan de
rysligaste spektakel. I stället för dialoger har han ordväxlingar, i
vilka man okväder varandra, och den högsta dramatiska verkan
framkallas av handgripligheter. Kritiken säger, att han är stor i
skildringen av historiska karaktärer. Hur har han då skildrat Gustav
Vasa i den pjäsen jag nämnde? Jo, som en bredaxlad, långskäggig,
högröstad, oregerlig och armstark person - han slår bland annat sönder
ett bord på Riksdagen i Västerås och sparkar ut en dörrspegel på
Vadstena möte. Men en gång sade kritiken, att hans pjäser saknade
mening; då blev han ond och tog sig till att skriva sedekomedier med
mening. Han hade en pojke som gick i skolan (han är gift, vidundret)
och uppförde sig oskickligt så att han fick stut! Genast skrev fadren
en sedekomedi, som avritade lärarne och visade huru omänskligt
ungdomen behandlas nu för tiden. En annan gång fick han en rättvis
recension, och genast gjorde han en sedekomedi, där han avritade
stadens liberala tidningsskrivare! Nå han skall få vara i fred för
mig!

<p>- Nå men varför hatar han dig?

<p>- Därför att jag på en repetition sade Don Pasquale ehuru han
förklarat att det heter Paskal. Resultatet: att jag blev ålagd vid
vite att säga som han befallde, varvid han förklarade att det må heta
vad fan det vill över hela världen, men här ska det heta Paskal, för
<strong>så heter det!</strong>

<p>- Var kommer han ifrån? Vad har han varit?

<p>- Kan du inte se att han varit vagnmakaregesäll? Men om han visste,
att du visste det, så skulle han förgifta dig! Men för att nu tala om
något helt annat, hur finner du dig efter gårdagen?

<p>- Utmärkt! Jag har ju glömt att tacka dig!

<p>- Nå! Det är bra! Och du tyckte om flickan? Agnes?

<p>- Jo, jag tyckte mycket om henne!

<p>- Och hon är kär i dig! Det passar bra det! Tag henne du!

<p>- Ack så du pratar! Inte kunna vi gifta oss ännu!

<p>- Vem har sagt att ni skola göra det?

<p>- Vad menar du då?

<p>- Du är aderton år, hon är sexton? Ni älska varandra!

<p>Nåväl! När ni äro ense, så är det väl den mest privata affär som är
kvar.

<p>- Jag förstår dig inte! Uppmanar du mig till en dålig handling?
Eller hur?

<p>- Jag uppmanar dig att litet lyda naturens stora röster och inte
dumma människors. Om människor förkasta ert beteende, då är det
avundsjuka, och moralen som de bestå, det är deras elakhet som anlagt
en lämplig, presentabel form. Har inte naturen redan bjudit er i flera
år till sin stora fest, som är gudarnes glädje, men samhällets fasa,
som fruktar att få betala barnuppfostringshjälp.

<p>- Varför råder du oss inte till giftermål?

<p>- Därför att det är något annat! Man binder sig inte för livet
efter en kvälls samvaro, och det är inte sagt att den som är med i
lust vill vara med i nöd! Äktenskapet är en själsangelägenhet, det är
inte det här just vidare! För övrigt behöver jag icke uppmana er till
vad som kommer att ske ändå. Älska ni varandra i ungdomen innan det
blir för sent, älska som fåglarna utan tanke på bosättning, eller som
blomstren av den klass som heter Dioecia.

<p>- Du får inte tala så där vanvördigt om den flickan! Hon är god,
oskyldig och beklagansvärd och den som vågar säga annat den
ljuger. Har du sett några mera oskyldiga ögon än hennes, är det icke
sanning i själva klangen hos hennes röst! Hon är värd en stor kärlek
och en ren kärlek, icke en sådan som du talar om, och jag hoppas det
var sista gången du framkastar något i den vägen! Och det kan du säga
henne att jag skall anse som den största lycka och största ära att en
gång när jag blir henne värdig få bjuda henne min hand!

<p>Falander kastade med huvudet så att ormarne ringlade sig:

<p>- Värdig henne? Din hand? Vad säger du?

<p>- Det jag står vid!

<p>- Det är förfärligt! Om jag säger dig, att denna flicka icke
allenast saknar alla de egenskaper du tillerkänner henne utan att hon
även besitter de motsatta, så tror du mig icke, utan du blir min ovän!

<p>- Ja, det blir jag!

<p>- Tänk att världen är så uppfylld med lögn att en människa inte
blir trodd då hon talar sanning.

<p>- Hur skall man kunna tro dig som inte har någon moral?

<p>- Se där ha vi ordet igen! Det är ett märkvärdigt ord; det besvarar
alla frågor, avklipper alla resonemang, försvarar alla fel - egna, men
icke andras - nedslår alla motståndare, talar både för och emot
alldeles som en sakförare! Nu slog du mig med det, nästa gång slår jag
dig! Farväl, jag måste gå hem, ty jag har lektion klockan tre! Farväl!
Lycka till.

<p>Och Rehnhjelm lämnades ensam med sin middag och sina betraktelser.

<p align=center>* * *

<p>När Falander kom hem till sig, klädde han sig i morgonrock och
tofflor som om han alldeles icke väntade något besök. Men en häftig
sinnesoro syntes sätta honom i verksamhet, ty han gick fram och åter
på golvet och stannade då och då bakom gardinen för att osedd kunna se
utåt gatan. Därpå gick han till spegeln, knäppte av sin krage och lade
den ifrån sig på divansbordet. Efter en stunds promenad satte han sig
i soffan, tog en fruntimmersfotografi från en visitbricka, lade den
under ett ofantligt förstoringsglas och betraktade den så som man
betraktar ett mikroskopiskt preparat. Han satt ganska länge vid detta
arbete. Då han fick höra steg i trapporna grävde han hastigt ner
fotografien där han tagit den, sprang upp och satte sig vid
skrivbordet så, att han kom att sitta med ryggen åt dörren. Han var i
full sysselsättning med att skriva då en knackning - två korta och
svaga dubbelslag - hördes på dörren.

<p>- Stig in, ropade Falander med en röst, som icke lät inbjudande
utan snarare lämpade sig för en utvisning.

<p>In trädde en ung flicka, liten till växten, men med behagliga
linjer i sin figur; ett fint ovalt ansikte omgivet av ett hår, som
tycktes ha fått sin ljusa färg genom blekning i solen, ty det hade
icke denna deciderade blonda färg som är medfödd. Den lilla näsan och
den fint skurna munnen frambragte ett muntert spel med små lekfulla
kurvor, vilka förändrade former oupphörligt, som figurerna i
kalejdoskopet; när till exempel hon rörde näsvingarne och det ljusröda
brosket tecknade sig som ett blåsippsblad, drogos läpparne i sär och
visade spetsarne av mycket små jämna tänder vilka ehuru de voro egna
både voro för jämna och för vita för att inge förtroende. Ögonen
vinklade uppåt mot näsroten och släpade sedan nedåt mot tinningarne
varigenom frambragtes ett ständigt bedjande, elegiskt uttryck, vilket
gjorde en trolsk disharmoni med ansiktets nedre lekande partier; men
pupillen var orolig och kunde i ett ögonblick bli fin som spetsen på
en synål och i nästa spärras upp och stirra som objektivet på en
natt-tub.

<p>Emellertid steg hon nu in och riglade dörren efter att ha tagit in
nyckeln.

<p>Falander satt kvar och skrev -

<p>- Du kommer sent i dag Agnes? sade han!

<p>- Ja det gör jag, svarade hon trotsigt, under det hon tog av sig
hatten och gjorde sig hemmastadd.

<p>- Ja, vi voro länge uppe i natt!

<p>- Varför stiger du inte upp och hälsar? Så trött får man ändå inte
vara!

<p>- Ack förlåt att jag glömde det!

<p>- Glömde? Jag har märkt, att du glömmer dig åtskilligt på en tid.

<p>- Såå? Huru lång tid har du märkt det?

<p>- Huru lång tid? Vad menar du? Var så god och tag av dig nattrocken
och tofflorna!

<p>- Kära du det är första gången det har hänt mig, i dag, och det
tycker du är en lång tid! Nog är det underligt? Säg?

<p>- Du hånar mig? Vad är det med dig? Du har varit så besynnerlig på
en tid?

<p>- En tid? Där ha vi det igen! Varför säger du en tid? Därför att
det skall ljugas! Varför skall det ljugas?

<p>- Jaså du beskyller mig för att ljuga?

<p>- Åhnej! Jag bara skämtade.

<p>- Tror du inte jag ser, att du ledsnat på mig. Tror du inte jag såg
det i går kväll, då du var så uppmärksam mot den där simpla Jenny, att
du inte hade ett ord åt mig på hela kvällen.

<p>- Du är svartsjuk således?

<p>- Jag? Nej, vet du, inte det allra minsta! Föredrar du henne för
mig, så var så god! Det skall inte röra mig ett grand!

<p>- Såå? Du är inte svartsjuk? Det är under vanliga förhållanden en
ledsam omständighet!

<p>- Under vanliga förhållanden? Vad menar du med det?

<p>- Jag menar - helt enkelt - att jag ledsnat på dig, som du själv
sade nyss!

<p>- Det ljuger du! Du har inte gjort det!

<p>Hon rörde på näsvingarne, visade tandspetsarne och stack med
synålarna.

<p>- Låt oss tala om något annat, sade han. - Vad tyckte du om
Rehnhjelm?

<p>- Mycket bra! Det var en snäll gosse! Och en fin gosse!

<p>- Han blev alldeles kär i dig!

<p>- Så du pratar!

<p>- Men det värsta är att han vill gifta sig med dig!

<p>- Var så god och låt mig slippa höra sådana där dumheter!

<p>- Men, som han bara är tjugo år, ämnar han vänta tills han blir dig
värdig, som han uttryckte sig!

<p>- En sådan tok!

<p>- Med värdig menar han att vara en erkänd skådespelare! Och det kan
han inte bli förr än han får roller! - Kan du inte skaffa honom det?

<p>Agnes rodnade, kastade sig upp i soffhörnet och visade ett par
eleganta stövletter med guldtofsar.

<p>- Jag? Som inte får några själv! Du hånar mig?

<p>- Ja, jag gjorde det.

<p>- Du är en djävul, Gustaf! Vill du tro det?

<p>- Kanske! Kanske inte! Det är så svårt att avgöra sådant!
Emellertid, om du är en förståndig flicka...

<p>- Tig!

<p>Hon tog en vass papperskniv från bordet och lyfte den hotande på
skämt som såg ut som allvar.

<p>- Du är så vacker i dag, Agnes! sade Falander.

<p>- I dag? Vad menar du? I dag? Har du inte sett det förr!

<p>- Åhjo! Det har jag nog!

<p>- Varför suckar du?

<p>- Det gör man alltid när man har rumlat.

<p>- Får jag se på dig? Har du ont i dina ögon?

<p>- Nattvaket, kära du!

<p>- Jag skall gå så får du sova middag!

<p>- Gå inte ifrån mig! Jag kan inte sova, - ändå.

<p>- Jag tror att jag måste gå i alla fall! Jag skulle egentligen bara
komma hit och säga det!

<p>Hennes röst blev vek och hennes ögonlock sänkte sig sakta som ridån
efter en dödsscen. Falander svarade:

<p>- Det var snällt att du ändå kom - och sa ifrån.

<p>Hon steg upp och knöt på sin hatt framför spegeln.

<p>- Har du någon parfym här, frågade hon.

<p>- Nej den har jag på teatern!

<p>- Du skall lägga bort att röka pipa, det fäster så fasligt i
kläderna.

<p>- Jag ska göra det!

<p>Hon böjde sig ner och knäppte om sitt strumpeband.

<p>- Förlåt! sade hon och kastade en bedjande blick på Falander.

<p>- Vad då? svarade han med en frånvarande min, som om han inte sett
något.

<p>Som svaret uteblev fattade han mod, tog ett långt andetag och
frågade:

<p>- Vart skall du gå?

<p>- Jag skall gå bort och prova en klänning, så att du behöver inte
alls vara orolig, svarade hon, som hon tyckte mycket ledigt; men han
hörde på de falska accenterna att det var repeterat, och han sade
endast.

<p>- Adjö, då!

<p>Hon kom emot honom för att bli kysst. Han tog henne i famn och
tryckte henne mot sitt bröst som om han ville kväva henne, därpå
kysste han henne på pannan, förde henne till dörren, sköt henne ut och
sade helt kort: Adjö!

