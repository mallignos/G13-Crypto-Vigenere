<h3>TOLFTE KAPITLET</h3>
<h2>Sjöförsäkringsaktiebolaget Triton.</h2>

<p>Levi var en ung man, som född och uppfödd till köpman just stod i
begrepp att med sin rike fars hjälp etablera sig, då fadren dog och
lämnade intet efter sig mer än en oförsörjd familj. Detta var en stor
missräkning för den unge mannen, ty han var nu vid de åren, då han
ansåg sig böra få upphöra arbeta själv och låta andra arbeta för sig;
han var tjugofem år och hade ett fördelaktigt utseende; breda axlar
och total frånvaro av höfter gjorde hans bål särdeles lämplig att bära
en bonjour på det sätt som han så många gånger beundrat hos vissa
utländska diplomater; hans bröstkorg hade av naturen den eleganta
välvning, som kan ge ett skjortbröst med fyra knappar full elevation
oaktat patienten sjönk ner i en länstol vid kortändan av ett långt
direktionsbord fullsatt med ledamöter; ett väl kluvet helskägg gav
hans unga ansikte ett intagande och på samma gång förtroendeinjagande
utseende; hans små fötter voro gjorda att trampa en brysselmatta i ett
direktionsrum och hans väl skötta händer lämpade sig särdeles väl för
ett lättare arbete såsom att skriva namnteckning under något, helst
tryckt formulär. I den tiden, den kallas nu den goda, ehuru den i
själva verket var ganska ond för många, hade den stora, århundradets
största, upptäckt nyss blivit gjord, den: att det är billigare och
angenämare att leva på andras pengar än på sitt eget arbete. Många,
många hade redan tillgodogjort sig densamma och då den icke var
skyddad av någon patentlag, må ingen undra på att Levi skyndade att
göra sig densamma till godo, helst han nu icke hade pengar själv och
icke ägde lust att arbeta för en familj, som icke var hans.

<p>Han tog alltså en dag på sig sina bästa kläder och ställde sina
steg till farbrodern Smith.

<p>- Jaså, du har fått en idé, nå, låt höra! Det är gott att få idéer.

<p>- Jag tänkte bilda ett bolag.

<p>- Skönt! Då blir Aron kamrer, Simon sekreter, Isaac kassör, och de
andra smågossarna bokhållare; det är en god idé. Gå på nu! Vad vill du
kalla det bolaget för sort?

<p>- Ett sjöförsäkringsbolag, har jag tänkt -

<p>- Nå, så! Det är skönt. Alla människor böra försäkra sina ting när
de gå på sjön. Men din idé? Nå!

<p>- Det är min idé.

<p>- Det är ingen idé. Vi ha ju det stora bolaget Neptun! Nå! Det är
ett gott bolag! Men ditt måste vara bättre, om du skall kunna bjuda
konkurrens! Vad är nu det nya i ditt bolag.

<p>- Ah! Jag förstår! Jag sänker premierna, och då får jag alla
Neptuns kunder!

<p>- Nå, så! Det är en idé. Alltså prospektet som jag låter trycka,
naturligtvis, innehåller som ouvertyr: Som det visat sig vara ett
länge känt behov att få sjöförsäkringspremierna sänkta, och bristen på
konkurrens gjort, att sådant icke kommit till stånd, så ha
Undertecknade härmed äran inbjuda till Aktieteckning till bolaget - -
Nå?

<p>- Triton!

<p>- Triton? Vad är det för en man?

<p>- Det är en sjögud!

<p>- Nå gott! Triton! Det blir en bra skylt. Den skall du låta göra
hos Rauch i Berlin, så skall vi sedan låta den ingå som plansch i
<strong>Vårt Land</strong>. Nå! Undertecknade! Ja! Det blir jag till en början!
Men där skall vara stora sköna namn! Giv mig Statskalendern! Så!

<p>Smith bläddrade en god stund.

<p>- Ett sjöförsäkringsbolag måste hava en stor sjöoffcer. Nå, låt se!
En amiral, kallas den!

<p>- Äh, de har ju inga pengar!

<p>- Aj, aj, aj! Förstår du så litet affärer, min gosse! De teckna,
men slippa betala in; och så få de sin ränta, mot att de bevista
stämmorna och gå på direktörns middagar! Nå! Här äro två Amiraler! Den
ene har kommendörsbandet av Polstjärnan, men den andra har den ryske
Annæorden! Vad skall en göra?

<p>Så! - Nå! - Vi tar den ryska, ty Ryssland är ett gott
sjöförsäkringsland! Så!

<p>- Men tror farbror att de låter ta sig så där?

<p>- Ah, så tyst nu! Vi måste ha ett för detta Statsråd nu! - Så! Nå!
Den kallas Excellens! Ja! Gott. - Och så, en greve! Det blir svårare!
Grevarna ha så mycket pengar! Vi få ta en professor! De ha icke mycket
pengar! Finns det professorer i segling? Det vore gott för affärn! Är
det icke ett seglingshus vid den Södra Teaterkällarn? Ja! Nå! Så! Nu
har vi den affärn klar! Åh! Jag glömde det viktigaste. En Jurist! Ett
Hovrättsråd! Nå, så! - Där ha vi den!

<p>- Ja, den; men vi ha inte fått några pengar ännu?

<p>- Pengar! Vad skall man med pengar när man stiftar bolag! Skall
icke den som försäkrar sina varor betala det själv? Jo! Skall vi
betala för dem, nej! Alltså de skola betala med sina premier! Nå!

<p>- Men grundfonden?

<p>- Ah! Man skriver grundfondsförbindelser.

<p>- Ja, men man måste betala kontant in en del, också!

<p>- Nå, man betalar kontant med grundfondsförbindelser, är det icke
att betala? Nå? Om jag ger dig en förbindelse på en summa så får du
pengar på den i varenda bank? Nå är icke en förbindelse pengar? Nå?
Och i vilken lag står att kontant är lika med sedlar? Då är icke
Enskilta Banksedlar heller kontant! Va?

<p>- Hur stor grundfond bör man ha?

<p>- Mycket liten! Man skall icke binda stora kapitaler. En million!
Varav inbetalas kontant tre hundra tusen och resten levereras i
förbindelser!

<p>- Men, men, men! De tre hundra tusen riksdalerna skola väl vara i
sedlar!

<p>- O, Du store Herre min skapare! Sedlar? Inte är sedlar pengar! Har
man sedlar, så är det bra, har man inte, så! Nå! Därför skall man
intressera småfolk som bara har sedlar!

<p>- Men de stora? Vad betala de med?

<p>- Aktier, obligationer, reverser naturligtvis. Nå, nå, nå! Det
kommer sen! Låt dem bara teckna, så styr vi nog om resten!

<p>- Men bara tre hundra tusen? Det är ju vad en enda stor ångbåt
kostar? Om man nu försäkrar tusen ångbåtar?

<p>- Tusen? Ah! Neptun hade fyrtioåtta tusen försäkringar i fjol och
stod sig!

<p>- Nå desto värre! Nå men om, om det går sönder -

<p>- Så likviderar man!

<p>- Likviderar?

<p>- Nå, gör konkurs! Det kallas så! Och vad gör det om bolaget gör
konkurs? Det är inte du, inte jag, inte han som gör det! Men eljest
brukar man göra ny aktieteckning, eller också kan man utfärda
obligationer, som sedan under svåra tider kunna inlösas av staten för
gott pris.

<p>- Det är således ingen risk?

<p>- Inte! För övrigt! Vad har du att riskera? Har du ett öre? Nej!
Nå! Vad har jag att riskera? Fem hundra riksdaler! Jag tar inte mer än
fem aktier ser du! Och fem hundra är för mig så här mycket!

<p>Han tog sig en pris snus, och så var saken klar.

<p>Detta bolag kom till stånd, om man vill tro det eller ej, och det
utdelade under de tio år det nu haft sin verksamhet 6, 10, 10, 11, 20,
11, 5, 10, 36 och 20 procent. Man slogs om aktierna och för att
utvidga affären, utfärdades en ny teckning, men strax därpå hölls
bolagsstämma, och det var den som Falk nu skulle referera för Rödluvan
vars extra ordinarie referent han var.

<p>När han kom upp i Lilla Börssalen en solig eftermiddag i juni
vimlade där redan av folk. Det var en lysande samling. Statsmän,
snillen, lärda, militära och civila ämbetsmän av högsta grader;
uniformer, doktorsfrackar, kraschaner, kommendörsband alla här samlade
av ett enda stort allmänt intresse, befordrandet av den
människoälskande institution som kallas sjöförsäkring. Och det fordras
en stor kärlek för att riskera sina pengar på nödställda likar som
drabbats av olyckan, och här fanns kärlek; så mycket kärlek hade Falk
aldrig sett samlad på en gång! Han blev nästan förvånad däröver oaktat
han icke var så berövad illusionerna ännu; men han blev än mer
förvånad, när han såg den lille slusken f.d. socialdemokraten Struve
krypa omkring i vimlet som en ohyra och bli handtryckt, axelklappad,
tillnickad och tilltalad av högt uppsatta personer. Särskilt
observerade han huru han hälsades av en äldre person med
kommendörsband, vid vilken hälsning Struve dock rodnade och gömde sig
bakom en broderad rygg, varvid han råkade komma i närheten av Falk som
genast tog fatt honom och frågade vem det var han hälsade på.

<p>Struves förlägenhet ökades i hög grad och det var med anlitande av
hela sin fräckhet han svarade: det »bör du veta; det var presidenten i
Kollegiet för Utbetalandet av Ämbetsmännens löner.»

<p>När han sagt detta fick han ett ärende längst bort i rummet, men så
hastigt att en misstanke föll över Falk: skulle den där vara generad
för mitt sällskap? En ärelös person vara generad i hederligt folks
sällskap?

<p>Emellertid började den lysande samlingen intaga sina platser. Men
ordförandens stol stod ännu tom. Falk såg sig omkring efter
referenternas bord, och då han såg Struve jämte Den Konservatives
referent sitta vid ett bord till höger om sekreteraren, tog han mod
till sig och gick igenom den lysande församlingen; men just som han
uppnått bordet hejdades han av sekreteraren som frågade: »vem är det
för?»

<p>En ögonblicklig tystnad uppstod i salen och det var med bävande
stämma Falk svarade: »Rödluvan», ty han igenkände i Sekreteraren
Aktuarien i Kollegiet för utbetalandet av Ämbetsmännens löner.

<p>Ett kvävt mummel genomlopp församlingen, varpå sekreteraren sade,
med hög röst: »Herrns plats är därborta.» Han pekade åt dörren där ett
litet bord verkligen stod. Nu fattade Falk i ett enda ögonblick och
kände vad konservativ innebar och vad litteratör innebar då man ej var
konservativ; och det var med sjudande sinne han vandrade tillbaka
genom den hånskrattande hopen; men när han mönstrade den med brinnande
blickar, som om han ville utmana dem, möttes hans öga av ett annat,
långt borta vid väggen, och det ögat, som så liknade ett par, vilka nu
slocknat, men som en gång sett på honom med kärlek, var grönt av
ondska, och det borrade sig igenom honom som en nål, och han ville
gråta av sorg över att en broder så kunde se på en broder.

<p>Han intog sin blygsamma plats vid dörren och gick icke sin väg
endast därför att han icke ville fly. Snart blev han väckt ur sin
skenbara vila av en person som trätt in och nu puffade honom i ryggen
vid rockavtagningen, varpå ett par galoscher ställdes under hans
stol. Den inträdande hälsades av församlingen, som reste sig upp som
en man. Det var Ordföranden i Direktionen för
Sjöförsäkringsaktiebolaget Triton, men det var mera. Det var
f.d. Lantmarskalken, Friherren, En av de Aderton i Svenska Akademien,
Excellensen och Kommendören av Kongl. Maj:ts Orden m.m. m.m.

<p>Klubban föll och Ordföranden framviskade under ljudlös tystnad
följande hälsningstal (som han nyss förut hållit i ett
stenkolsaktiebolag i Slöjdskolans lokal).

<p>»Mina Herrar! Bland alla patriotiska och för mänskligheten
välsignelsebringande företag, torde få, om ens något, vara av den ädla
och till syftet människovänliga art, som en försäkringsinstitution.»

<p>- Bravo, bravo! susade genom församlingen, utan att göra något
intryck på lantmarskalken.

<p>»Vad är människolivet annat än en strid, en strid på liv och död,
skulle man kunna säga, mot naturkrafterna, och få av oss torde väl
kunna undgå att förr eller senare komma med dem i strid.»

<p>- Bravo!

<p>»Länge har människan, på naturstadiet i synnerhet, varit ett rov
för elementen; en lekboll, en handske, som likt ett rö kastats hit och
dit för vinden! Detta är numera icke förhållandet! Det är det
verkligen icke! Människan har gjort revolution, en oblodig revolution,
icke en sådan som äreförgätne fosterlandsförrädare några gånger
tillåtit sig göra mot sina lagliga härskare nej, emot naturen, mina
herrar. Hon har förklarat naturkrafterna krig och sagt: härintill
skall du gå men icke vidare!»

<p>- Bravo! Bravo! (Handklappningar.)

<p>»Köpmannen sänder ut sitt skepp, sin ångare, sin brigg, skonare,
bark, jakt, vad vet jag?! Stormen slår sönder hans - ja! Köpmannen
säger: slå du! Och köpmannen har ingenting förlorat! Detta är
försäkringsidéns stora synpunkt eller idé! Tänkom, mine herrar,
köpmannen har förklarat krig mot stormen - och köpmannen har segrat.»

<p>En storm av bravorop framkallade ett segerlöje på den store mannens
läppar och han såg ut som om den stormen vore honom mycket ljuv.

<p>»Men, mina herrar! Vi få icke kalla försäkringsinstitutionen en
affär! Den är ingen affär; vi äro inga affärsmän, för ingen del i
världen! Vi hava sammanskjutit pengar, som vi äro redo att vedervåga,
icke sant Mina Herrar? -»

<p>- Jo, jo!

<p>»Vi hava sammanskjutit pengar, sade jag, för att hava i beredskap
för den av olyckan träffade; ty den procent, <strong>en</strong> tror jag det
är, som han ger, kan icke kallas något sammanskott, därför får den
också mycket riktigt namnet premie, icke som om vi skulle vilja taga
någon belöning, premie betyder belöning, för våra små tjänster, som
endast, jag får för min del förklara det, göras av intresse, av rent
intresse - för saken, och jag upprepar det, jag tror icke att någon
skulle draga i betänkande, det skulle inte komma ifrågan, men jag tror
icke att någon av herrarne skulle känna någon smärta över att se sitt
sammanskott, som jag nu vill kalla aktierna, användas för sakens
intresse.»

<p>- Nej. Nej!

<p>»Behagar Verkställande Direktören läsa upp Årsberättelsen.»

<p>Direktören steg upp. Han såg blek ut som om han ridit ut en storm,
hans stora manschetter med onyxknappar förmådde knappast dölja en
lindrig darrning på handen, hans listiga öga sökte att av Smiths
skäggiga ansikte hämta tröst och sinnesstyrka; han slog upp rocken och
lät sitt stora skjortbröst svälla som om han ämnade mottaga en skur av
pilar - och så läste han.

<p>»Underbara och oförutsedda äro i sanning Försynens skickelser -»

<p>Vid ordet Försynen bleknade en god del av församlingen, men
Lantmarskalken lyfte sina ögon mot taket som om han vore beredd att
möta dess värsta slag (=en förlust på 200 rdr).

<p>»Det nyss tilländagångna försäkringsåret skall i annalerna länge
stå som ett kors på graven av de olyckor vilka fullkomligt hånat den
visastes förutseende och överväldigat den försiktigastes beräkningar.»

<p>Lantmarskalken höll händerna för ögonen som om han bad, men Struve
trodde att det var vita brandmuren och störtade upp för att fälla
gardinen, men förekoms av Sekreteraren.

<p>Uppläsaren tog ett glas vatten. Detta framkallade ett utbrott av
otålighet.

<p>- Till saken! Siffrorna!

<p>Lantmarskalken tog bort handen och blev häpen över att finna det
mörkare än nyss. Ett ögonblicks förlägenhet och stormen var i
antågande. Man glömde all respekt.

<p>- Till saken! Fortsätt!

<p>Direktören måste hoppa över en hop fraser och gå rakt in på
berättelsen.

<p>»Nåväl mina herrar, jag skall fatta mig kort!»

<p>- Gå på för tusan!

<p>Klubban föll. »Mina Herrar.» Det låg så mycket Riddarhus i detta
enda Mina Herrar att man genast erinrade sig den aktning man var
skyldig sig själv.

<p>»Bolaget har under året ansvarat för 169 millioner i runt tal!»

<p>- Åh, åh!

<p>»Och i premier uppburit en och en halv million.»

<p>- Bravo!

<p>(Falk gjorde här i hast en liten kalkyl och fann att om hela
premietillgången en och en halv million strök med, och hela
grundfonden en million (sådan den var) också togs med, det skulle
återstå omkring 166 millioner, för vilka bolaget var nog fräckt påstå
sig ansvara och han började fatta meningen med Försynens Skickelser.)

<p>»I skade-ersättningar har bolaget beklagligt nog måst utbetala
1.728.670 rdr och 8 öre.»

<p>- Det var skamligt!

<p>»Som I sen Mina Herrar har Försynen - - -»

<p>- Låt Försynen vara! Siffrorna! Siffrorna! Utdelningen!

<p>»Det är med smärta och grämelse, jag i den beklagansvärda
egenskapen av Verkställande Direktör icke kan under rådande ogynnsamma
förhållanden föreslå annan utdelning än den av fem procent å det
inbetalda kapitalet.»

<p>Nu brast en storm lös, som ingen köpman i världen kunde besegra.

<p>- Skamligt! Oförskämt! Svindlare! Fem procent! Fy fan, då kan man
ju skänka bort sina pengar!

<p>Men man hörde också människovänligare yttranden som så här:
Stackars alla små kapitalister som inte ha annat än sina pengar att
leva av! Vart skall det ta vägen för dem! Gud bevars en sådan olycka!
Här måste staten skynda med sin hjälp. Åh! Åh!

<p>När det blev möjligt att fortsätta, uppläste Direktören styrelsens
eloger till Verkställande Direktören och alla ämbetsmännen, vilka »med
ospard möda och odelat nit skött det otacksamma värvet etc.» Detta
mottogs med öppet, ärligt hån.

<p>Därpå upplästes revisorernas berättelse. De hade, (efter att
Försynen åter fått sig en skrapa), funnit affärerna i allo väl, för
att icke säga omsorgsfullt skötta och de hade vid inventeringen
befunnit alla garantifondsförbindelser riktiga (!) varföre de anhöllo
om full ansvarsfrihet för Styrelsen, med livligt erkännande av
densammas redbara och mödosamma strävanden.

<p>Ansvarsfriheten beviljades naturligtvis! Därpå förklarade
Verkställande Direktören att han icke ansåg sig kunna emottaga den
honom tillkommande tantiemen (100 rdr) utan ville han överlämna
densamma till reservfondens förstärkande. Detta mottogs med applåder
och skratt. Efter en kort aftonbön, det vill säga efter en ödmjuk
anhållan att Försynen skulle ge 20% nästa år, upplöstes stämman av
Lantmarskalken.

